<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU05361" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Halálfiai</title>
				<author ref="viaf:49221125">Babits Mihály (1883-1941)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">189763</measure>
				<measure unit="pages">378</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Halálfiai</title>
					<date>2007-10-29</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/05300/05361"/>
					<respStmt>
						<resp>Original Electronic Edition</resp>
						<name>Belia György</name>
						<name>Szever Pál</name>
						<name>Molnár Éva</name>
					</respStmt>
					<bibl type="digitalSource">
						<title>Halálfiai</title>
						<date>2007-10-29</date>
						<ref target="http://kindlevarazs.wordpress.com/kindle-teka/"/>
					</bibl>
					<bibl type="printSource">
						<title>Halálfiai </title>
						<author>Babits Mihály</author>
						<pubPlace>Budapest</pubPlace>
						<publisher>Szépirodalmi Kvk</publisher>
						<date>1984</date>
						<idno>ISBN 963 15 2316 0</idno>
						<ref target="http://mek.oszk.hu/05300/05361/05361.pdf"/>
					</bibl>
				</bibl>
				<bibl type="firstEdition">
					<title>Halálfiai</title>
					<author>Babits Mihály</author>
					<date>1927</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2020-07-22"/>
			<change when="2020-11-04"/>
		</revisionDesc>
	</teiHeader>
	<text>
		<body>
			<div type="group">
				<head>ÉVEK</head>
				<div type="chapter">
					<head>1</head>
					<p>A szőlőt már régen leszedték, de még a szüret állt. Már a tanyákban új munka
                  kezdődött; és még mindig itták az áldomást.</p>
					<p>Nem a vidám, nótás szüret volt ez, hanem a bús szüret. Nem a hegyről megnyílott
                  végtelen láthatár, hanem csak a ködös udvarú, üvegburás gyertyának fényköre,
                  öngyilkos lepkék légióival: ősz és kora esték, kártya és kába bor. Nem nők s
                  fiatalok, csak henye férfiak, zord politizálók: az elkeseredett magyarság csücsült
                  fel a hegyre, strázsálni, míg a jövő mámorok leve forr.</p>
					<p>Ilyen volt a Rácz Józsi halálos szürete.</p>
					<p>A hegy letarolva, a szőlőlevél vörösen fonnyadt már, csak a vincellér dolgozott a
                  présház homályában, egy szál gyertyánál, s a Cenci ügyelt rá ösztönös asszonyi
                  gondjával, késő estig a tömzsi kád mellett, nyomkodva, mint egy férfi, must
                  festette sulykolójával a bugyborgó törkölyt, s veszekedve a munkások
                  borjárandóságán; - de Józsi bácsi künn ült a présház előtt, a nagy
                  malomkőasztalnál, vendégeinek töltögetve a bort, s szentül hitte, hogy ő éppen úgy
                  hasznos kötelességet teljesít, mint a felesége, sőt még fontosabbat: mert a vendég
                  az első.</p>
					<p>- Mit ért ahhoz az asszony? Komoly dolgokról van szó - mondogatta; s csakugyan,
                  nem kisebb dolog kavargott itt bor gőzében, mint:</p>
					<p>
                  Magyarország sorsa!
               </p>
					<p>Ó! Kavargott a bor gőzében, vergődött az éji lepkékkel, az üvegburás gyertya
                  körül, mely olyan, olyan kis tért világított be! S azon az estén, eső kerekedvén,
                  beszorultak a tanya kis, földes szobájába. Sűrű volt a levegő a pipafüsttől,
                  borgőztől, lármától és a túlzott vacsora terhétől; sűrű keserűség s mámor az
                  agyakban. S Józsi bácsi egyszer csak, vörösen és egy hang nélkül, leborult a
                  székről.</p>
					<p>Lett nagy kavarodás.</p>
					<p>Cenci tipegett ide-oda a burás gyertyával, a vendégek elszéledtek, ki kocsin, ki
                  ha éppen egy lámpást tudott kapni, a sötét hegyen át, a fiatal vincellér futott be
                  a városba orvost fölzörgetni, de az orvos maga is szüreten volt, mire
                  megkerítették, s odaért, már csak a beállott halált konstatálta. Így halt meg
                  Józsi bácsi, ott fönn a présházban, a kimustrált, ősrégi fotelben, a plafonra
                  aggatott kövér szőlőfürtök alatt.</p>
				</div>
				<div type="chapter">
					<head>2</head>
					<p>S Cencire a küzdés évei következtek.</p>
					<p>- Négy gyereked van - mondta neki Döme, az elhunyt testvére, aki megjött ez
                  alkalomra Sótról. - Amit a megyétől kapsz nyugdíjat, nagyon kevés. Jól meg kell
                  rágni a pénzt.</p>
					<p>Cenci csak hallgatott. Ős, asszonyi ösztönök szőttek-fontak benne, sovány kis
                  testében félénk, de szívós lélek bujkált, régóta fojtogatott fukarság lesett a
                  szeméből és szigorú, szinte aszkétikus önzés.</p>
					<p>A vendégszerető Józsi bácsi mellett nem sok tere nyílt ily hajlamainak. A koszton
                  nem lehetett spórolni, s ura tékozlásaiba sem szólhatott bele... Józsi bácsi
                  olykor négyesfogaton behajtatva Sótra, nagyszerű vásárfiát hozott Cencikének, amit
                  szegényke titokban rosszallva, öröm nélkül, de kötelességtudó hálával és
                  álmélkodással fogadott. Tudta pedig, hogy nem is az ő kedvéért hozta, hanem csak
                  azért, mert úgy érezte, hogy tartozik ezzel úr voltának. Ilyenformán Cenci
                  tehetetlen, de résen álló rezignációval nézte, szótlan és makacsul, vagyonuk
                  naponkénti pusztulását.</p>
					<p>Nagy tehetsége volt a rezignációhoz.</p>
					<p>De ez nem az akarat nélküli emberek bágyadt rezignációja volt, hanem az a
                  makacsság, mely tud belenyugodni a sorsba, ahol nem lehet segíteni, hogy annál
                  több ereje maradjon fölhasználni a legkisebb rést, melyet a Végzet ad, s
                  belefeszíteni akarata ékét, makacsul s keményen.</p>
					<p>A rés megnyílt. Adósságokat kellett rendezni, kisfiúkat illőn kiiskoláztatni.
                  Miből? Semmiből! Koldus penzióból. A ház nem jövedelmezett, a szőlő pedig inkább
                  csak ürügy a nagy szüretekre, alig termett több bort, mint amennyit Józsi bácsi
                  maga megivott a vendégeivel... Irtsad ki az erdőt, vess búzát helyébe, süss
                  kenyeret lisztjéből reggelre!... A mese királyfija kétségbeesett. Cenci villanyos
                  erőt nyert, mint a matematikus, nehéz problémák tornáján.</p>
					<p>Vén papokat kilincselni s tudni a nyelvükön, bókolni lila övnek és arany gyűrűnek,
                  hivatkozni elhunyt kanonok bácsira: ez kálváriája a stipendiumnak, ahol nem
                  kukucskál a rubrikák ablakaiból eminens. Semmi sem
                  csekélység. És mit lehet a gyerekekben bízni?</p>
					<p>- Az apjuk fajtája: ők maguktól csak herdálni tudnának. Azért kell nekik a biztos. Nem vagyon: hivatal.</p>
					<p>Asszony volt, s nem a magyarság sorsával törődött: csak ennek a négy kis magyarnak
                  sorsával. S a Tisza Kálmán érája volt ez, mikor a Hivatal, mint egy vas délibáb,
                  kelt föl a magyar szemek előtt. Így gondolta ellátni fiait, s lányait is biztos
                  állású emberekhez adva; addig is itt a szőlő, pénzt csikar belőle: a mások mámora
                  táplálja majd az ő gyermekeit.</p>
				</div>
				<div type="chapter">
					<head>3</head>
					<p>Két fiú és két lány: s Nelli az idősebb.</p>
					<p>Cenci szigorú kordára fogta mind, a legcsekélyebb felesleges öröm vagy kiadás
                  tilos volt. A fiúk így - különben is Sótra menve oskolába - hamar elvadultak az
                  anyai háztól, hol vágyaikra nem volt kikelet; a lányok a ház rabjai maradtak.
                  Nellikét anyja a tűzhely mellé állította; vékony kis karjai korán kapkodták a
                  forró lábasokat. Egy piros szalag a hajába: bevallhatatlan álom volt előtte. De
                  otthon ő parancsolt anyja helyett, s megismerte a felelősség ízét. Kis úrnő volt,
                  kis rab.</p>
					<p>Cenci a szőlőt járta.</p>
					<p>Híztak a fürtök, amint rájuk nézett. Ha azelőtt is így járhatta volna! De férje
                  nem hagyta.</p>
					<p>- Asszonynak nem való hegyeken mászkálni.</p>
					<p>Most mászkált, azért is. A rokonok fejüket csóválták; Döme is azt mondta, adja el
                  a szőlőt. Bolond ez a Cenci: mert hogy tudna egy gyámoltalan özvegy, akinek a négy
                  gyerekével is elég baja van, mindennek utánanézni, a parasztokkal veszekedni, a
                  vincellért glédába tartani?...</p>
					<p>Beszélhettek. Cenci nem vált meg egy falat földtől sem, ami az övé volt. A
                  gyerekei majd elprédálhatják: de ameddig ő él, neki terem! A szegény Józsit úgyis
                  ez vitte a sírba...</p>
					<p>És mintha meg akarná magát bosszulni a földön, túratta, vágatta, szívta,
                  uzsorázta. Már kora hajnalban lehetett látni vékony kis alakját, mely szinte
                  kicsire görbült, mint a szőlőtőkék; egy kampós bottal járt, s úgy öltözött, mint
                  akármelyik templomba tipegő öreg parasztasszony. Kezében a kövér présházkulcs és a
                  cekker, amiben gyümölcsöt vitt haza vagy borsót, zöldbabot. A napszámosok már
                  fönn érték a hegyen. Ameddig az Isten szeme: a Nap, addig rajtuk volt a Cenci
                  szeme is. Az ember maga képére formálja bálványait. Cenci paraszt lett a parasztok
                  között; és azért imponált. Nem lehetett túljárni az eszén: azt tudta, amit ők. És
                  úgy élt, akár ők.</p>
					<p>És híztak a fürtök, s benn a présházban, a nagy kád oldalán egyre följebb és
                  följebb sorakoztak a krétával írt évszámok, melyek az esztendei termést jelezték.
                  És Cenci hordta a bor árát a bankba, törleszteni a Józsi bácsi adósságait s azt
                  is, amit maga vett fel a szőlőre. Egy krajcár sem ment tőle prédába.</p>
					<p>Nellike alig tudott mindezekről, de érezte a ház szigorú rendjét, mint egy
                  világrendet. És mennél önállóbb asszony volt az anyja, annál önállótlanabbá
                  fejlett ő.</p>
				</div>
				<div type="chapter">
					<head>4</head>
					<p>A fiúk, mint a tűz és láng csaptak haza nyáron - anyjuk előtt bújva, sisteregve,
                  mint a hideg víztől, de fellángolva a nővérek szemében, vadul s erőszakosan.
                  Pajtásokat hoztak, nevető és evő tatár hadat - egy Wintersberg bárófiút többek
                  közt, aki bár százezrek várományosa, éppoly éhenkórász volt, mint a többiek. Ezek
                  a vendégek inkább vesződséget és gondot jelentettek a lányoknak, mint áhított
                  udvarlót. Cenci néni sem örült ezeknek.</p>
					<p>De volt egy idősebb fiú, Miska nevezetű, akit megkedvelt.</p>
					<p>Derék fiú is volt ez a Miska. El tudott ülni órákig Cenci nénivel, s akár segített
                  neki babot hüvelyezni. S olyan okosan és józanul beszélt vele, mint egy öregember.
                  Nem mint ezek a szeles fiatalok. És kikísérte a szőlőbe, és vitte a cekkert.</p>
					<p>A lányokra talán rá se nézett.</p>
					<p>De valami különös természeti tünemény folytán, Pestre menve a jogra, mégis
                  emlékében maradt a Nellike képe. Becsületes, régi diákszíve a derék ember ideálját rajzolgatta; ez volt a kor legjobb eszménye: egy
                  Deák Ferenc, egyszerű, szabad, bölcs, igazi férfi, de nem oly ridegen, asszony
                  nélkül. Ellenkezőleg: kedélyes magyar ház, vidám gyerekek, hozzátartoztak az
                  eszményhez, a házias nővel, aki épp Nellike. Mindezeket szolid estéin,
                  petróleumlámpás lángja mellett, egy nagy könyvbe írta bele Miska, s melléje írta,
                  mit mond Kant a jogrendről, s Macaulay a túlzott szellemi szabadságról.</p>
					<p>Miskára nagy feladat várt. Ő úrigyerek volt. Cenci néni jól ismerte a famíliáját.
                  Egyért tizenkettő: korán elhalván az öreg Sátordy, annyi lelket hagyott maga
                  helyett. Jó faj, ma is él kilenc; de nem mind sikerült egyformán. Egy falusi
                  jegyző, egy Pesten züllött el, a többiek lányok: Miskára feladat várt. Nála a
                  lobogó, az úri becsület, hogy jó helyre tűzze az élet bástyáján, tiszteletes
                  helyre! S nyitva előtte az út, mely az ős megyétől a mindent fölfaló államig
                  vezetett, míg lesz a neve, mint őseié volt, ott is táblabíró. A Tisza Kálmán-féle
                  éra volt ez.</p>
					<p>Így haladt az idő, s vakáció közeledett újra, mikor a Miska lakótársa - megyebeli
                  fiú az is, Hintáss Gyula - késő éjjel jővén valami muriból, Miskát alva érte s
                  nyitva az asztalon a könyvet, melyben a jogrendről volt szó és Macaulayról és
                  Nellikéről. Komisz tréfák másnap elárulták, hogy a könyv nem maradt olvasatlan.
                  Miska jogérzékét erősen sértette a dolog: hisz ez a levéltitok megtörése; nem
                  szólt, mert férfi nem szól haragjában, de este, Gyula megint kimaradván, sokáig
                  görnyedt a könyv fölött; s a megértő barát olvashatta a panaszos retorikát
                  hűségről, bizalomról! Ám Hintáss, falusi molnárnak a fia, tréfát látott abban, mit
                  Miska úri ösztönével galád bűnnek érzett. Miska ezt nem vélte: ő liberális volt,
                  előtte egyenlő mindenki. Nem értették egymást; de Hintáss szenvedélyes hangú
                  választ írt a könyvbe, örök barátságról s arról, hogy nincs titok a barátok
                  között; valóságos irodalmi mű volt, s legszebb fiskáliskacskaringóval vágta alá
                  nevét. Miska naiv szíve meghatódott, bár a hangot kissé túlzottnak találta, mert a
                  barátság csöndes, nyugodt érzés: mégis megnyílt a lelke Gyula előtt. Gyula kissé
                  mosolygott barátján, s szép lányokhoz hívta; de Miska megbotránkozott. S nagy
                  elhatározással készülődött haza szünidőre. Gyula is látni fogja, hogy ő komoly
                  férfi s nem szerelmes gyerek.</p>
					<p>S nemsokára vitte megint Cenci néni cekkerét a hegyre. Ó, szelíd, gyönyörű,
                  dunántúli dombok, józan, enyhe vidék! Miska különösen érezte most a tájnak
                  szépségét, amit Cenci néni sohase vett észre, mert ő csak azt nézte, van-e a
                  tőkéken? Miska előtt fölnyílt az otthon varázsa, meleg szívvel látta a városkát,
                  Gádorost, nyújtózni a hegyek aljában, mint macskát a vánkoson. Ó, ha itt élhetne
                  boldog nyugalomban, ahol apái! De tudta már, hogy ő el fog vetődni: minden útja
                  idegenbe vezet. Törvényszék csak Sóton van; tábla csak Budapesten. A megye
                  összefog, az állam szétzilál.</p>
					<p>S mint egy fenyegető hernyót, látta az új vicinálist átmászni a síkon.</p>
					<p>De mindegy! Hasznos polgára lehet a hazának akárhol. S egyelőre még itt van; s
                  elégedetten percegtette meg zsebében díjtalan joggyakornokká való kinevezését a
                  helybeli járásbírósághoz.</p>
					<p>Cenci néni elnézte a gondolataiba mélyedt fiatalembert. Komoly, csöndes fiú; ők
                  jól megértették egymást, mert Miska is olyan szigorúan gondolkozott a pénz
                  dolgában, mint ő. S ami fő: vizsgáit letette, és már biztos állásban van...</p>
					<p>- Te pedig elveszed majd a Nellit - szólalt meg egyszerre Cenci néni, oly hangon,
                  mely ellen nem volt apelláta. - De csak akkor, ha aljegyző leszel; addig várni
                  fogtok.</p>
					<p>Aztán hozzátette:</p>
					<p>- És addig Nellinek egy szót se szólsz, érted? Csitri lánynak nem kell tudni az
                  ilyesmit.</p>
				</div>
				<div type="chapter">
					<head>5</head>
					<p>Szavatartó férfi s nem szerelmes gyermek: Miska hallgatva járt a szép lány körül.
                  Mit kell tudni a lányoknak, mit nem? Mondják, hogy az ily csitri fejeket Ámor
                  lengi körül, s mindenféle titkokat súg nekik. Nellike úgy volt valahogy a
                  szerelemmel, mint a francia nyelvvel: tudta, hogy ezen a nyelven ezren és ezren
                  beszélnek valahol, de ez oly messze volt és valószínűtlen... Ő maga minden
                  meggyőződés nélkül vette a leckéit, sohasem hitte, hogy menjen valamire a
                  tanulással, aminthogy nem is ment soha semmire. A harisnyastoppolás mindig
                  fontosabb volt...</p>
					<p>Álmok és regények zsongtak heverő könyveiben: tán majd ha férjhez megy! S ez is
                  álomterminusnak látszott: félénk kis csiga, szinte belenőtt a szülői házba, s
                  hogy képzelhette volna az életet egy idegen férfival? De jött a Sors és Miska, s
                  minden megoldódott; Miska a házhoz tartozott, s olyan volt, mint a testvérei. Ámor
                  távolabb volt, mint valaha. A kis csiga alig mozdult ki hazulról; még piacra sem,
                  mert minden termett otthon. Feszes viziteken elfogulva beszélt; gyér bálokon
                  fölhevülve táncolt és hallgatag. Ha Miska nincs: lány marad, mint Jolán, a húga,
                  aki minden kérőjének kosarat adott. Elképzelte néha, hogy szerelmes. Eltűnődött
                  egy-egy arcon: hátha ez volna az? Ugyanakkor tudta, hogy csak játszik: akár a
                  négyszögről képzelné azt, hogy kör. Az arc gyanútlan eltűnt, s Nellike utána sem
                  nézett. Halványabbak voltak az álomképeknél. Idegenek.</p>
					<p>Itt volt a valóság: anyja, testvérei, Miska. És a konyha, cseléd s a harisnyák.
                  Ezenkívül? Még barátnői is feszesek, közönyösek...</p>
					<p>S otthon csak munka, gond. Kivel beszélhetett volna egyébről? Anyjával? Oly
                  kevéssé, mint cseléd úrnőjével.</p>
					<p>Miskát úgy vette át, mint új felelősséget: új stoppolni való harisnyákat. Hizlalni
                  fogja, szépen öltöztetni, megcsinosítja, mint az öccseit, ha hazajöttek. S így
                  nőtt föl és ment férjhez Nellike, anélkül, hogy kihajtotta volna valaha szívéből
                  ölelő indáit a kényes Bizalom. Nem is tudta, hogy az lehetséges; mint rableány
                  járt idegen nyelvű gazdák között. Ó! Nem is tudta, hogy jelentős dolgokról
                  beszélni lehet, nem látta példáját; s ha emberek közé ment, úgy tévelygett ezer
                  elhallgatás, forma, pletyka, rang-gőg játékfalai közt, mint a Minósz-bikának
                  vetett szűz a labirintusban.</p>
					<p>A francia könyvek ott hevertek a ritkán fölnyitott zongorán, mozdulatlan tenyérrel
                  takarta őket a lomha Halasztás. A Dictionnaire örökké
                  hátráló Holnap kezében volt, ezer és más szép és valószínűtlen dologgal együtt,
                  melyekre annyiszor sóhajtott rá a gondolat: Tán majd ha férjhez megy! Van ország,
                  ahol minden ember franciául beszél; így bizonnyal megvan az országa a többi szép
                  és valószínűtlen dolognak is - de visz-e oda út kis csigák számára?</p>
				</div>
				<div type="chapter">
					<head>6</head>
					<p>Miska a sóti törvényszékhez került. Az új pár költözködött.</p>
					<p>Volt Döme bácsinak - a sóti Dömének - egy nagy, régi háza, amelynek ő csak az
                  utcai keskeny frontját lakta; a ház L betű formán nyúlt be az udvarba; muskátli,
                  rózsa, árvácska, petúnia nyíltak az ablakok előtt.</p>
					<p>Az L betű hosszabb szárában kaptak fészket Sátordyék.</p>
					<p>Hintáss Gyula ekkor már rég ügyvéd volt Sóton. Agilis és könnyű természetével ő
                  adta ki a helyi lapot; élénk tolla, mely az “örök barátságról” írt panegiriszt
                  hajdan, most tüzes vezércikkeket kanyarított és csípős szatírákat a Sót vidéki
                  állapotokról. Igazi ügyvéd volt, mindenütt ott kellett neki lenni; mint valami
                  lepke, nagy hűhóval röpködött ide-oda a városban.</p>
					<p>Amint értesült Sátordyék megérkezéséről, fölkereste Miskát a hivatalban.</p>
					<p>- Eljöttem. Meghívlak. Ó, bűn ó, gazság, ó, átka a Sorsnak: az én Miskám nője
                  nekem idegen hölgy! Járja ez, lehet ez? Eljöttök! A feleségem vár: ők testvérek
                  lesznek! Tudod, hogy rokonok? Rokonok a Döme bácsi révén: sógorságban vagyunk!
                  Két kislányom is van: meglátod milyen csoda kislányom van! Barátom! Egymás mellett
                  ültünk az iskolában; most egymás mellé ültetett az élet. Ők testvérek lesznek!</p>
					<p>Minden regénynek titkos szereplője az ördög, s meglehet, hogy mikor Nelli férje
                  karjába fogózva belépett Hintássék kapuján, a másik kezénél ez a titkos szereplő
                  vezette, aki illemtudó s láthatatlan marad. Az ügyvéd annál láthatóbban sietett
                  elébük, s mind a két kezét egyszerre nyújtotta:</p>
					<p>- Szép asszony! Pompás asszony! Gratulálok a feleségedhez! - kiáltott nagy hangon,
                  s Nelli, aki a gádorosi feszes vizitekhez szokott, riadtan nézett volna körül, ha
                  rögtön le nem fogja a szemeit Erzsi, a Hintáss felesége, vad csókokkal,
                  amilyeneket Miskától is csak ritkán kapott. A szemén csókolta és a nyakán, s
                  Nellike kissé elvörösödve bontakozott ki, míg Hintáss titkos jelet váltott
                  Miskával a két asszony felé:</p>
					<p>- Ők testvérek lesznek!</p>
					<p>- Ó, mennyire örülök, hogy ti jöttetek! - szólt Erzsi. - Ha tudnátok! Itt senki
                  sincsen... senki a világon! Legalább irodalomról, művészetről beszélhetünk
                  néha.</p>
					<p>Nelli hiúsága örült ezen, de kissé rossz lelkiismerettel.</p>
					<p>- Oly nehezen jut könyvhöz az ember! - szerénykedett.</p>
					<p>- Ó, nekünk megvan az egész Jókai!</p>
					<p>- Igazán? Nagyszerű!</p>
					<p>S úgy érezte, hogy mától fogva mesék és kalandok birodalmában fog élni. Függöny
                  lebbent, és egy kis tündér jelent meg, négyesztendős tündér, óriási kék lepkével a
                  fején, ijesztően okos szemekkel, és bemutatkozott, mint egy felnőtt:</p>
					<p>- Hintáss Gitta vagyok.</p>
					<p>Egy icipici kéz nyúlt Nelli felé, s egy icipici ujjacskán egy icipici gyűrű.</p>
					<p>- Nem mondtam? Csodagyerek! - s édes csillogások csöppentek a likőröspohárba.</p>
					<p>A nap a sok Jókai aranyos hátain csúszott el; minden különösen derült és világos
                  volt Nelli szemének. Az íróasztalon egy fehér szobrocska, egy meztelen birkózó
                  szobra állt, mely kissé illetlennek tűnt fel előtte; csodálkozott, hogy tehették
                  ezt a szobába?</p>
					<p>- Curaçao - emelte a poharat Hintáss, s Nellinek eszébe jutottak az otthoni
                  likőrök, melyeket maga Cenci néni gyártott. Hintáss az örök barátságról beszélt, s
                  hangja csillogott, mint a likőr.</p>
					<p>- Egymás mellé ültetett az Élet - ismételte. - Ügyvéd vagyok, barátom, te pedig
                  bíró vagy. Kutya-macska? - nevetett. - Kutya-macska? De miért? Egy gazdánk: az
                  Igazság. Te az állam embere vagy. Az én mitológiám főistene a függetlenség.</p>
					<p>Miska ellentmondott. Előtte az Állam az Igazság gépje volt, melynek kerekévé lenni
                  dicsőséges függés.</p>
					<p>- Panama s nepotizmus! - intézte el Gyula, s széles gesztussal tért át az
                  anyagiakra. - Az ügyvéd annyi jövedelmet teremthet magának, amennyit csak
                  akar.</p>
					<p>- Többre becsülöm a biztost a soknál. - felelte Miska szigorúan.</p>
					<p>Közben Hintássné bevitte Nellit a szobájába, hogy egy fontos titkot megmutasson; a
                  titok egy tárca volt, melyet ő maga írt az ura lapjába, beta álnév alatt.</p>
					<p>- Beta az én nevem: Elizabeta; itt
                  meg nézd: alugy, ez Gyulát jelent -
                  magyarázta. - Kiváló szellem a Gyula! - És elmondta szerelmük és házasságuk egész
                  történetét. Különös házasság volt, mert Gyula megkérte az első látásra; aztán
                  kijárta a diszpenzációt, s néhány nap múlva férj-feleség voltak.</p>
					<p>- De mit szólt a mamád? - csodálkozott Nelli.</p>
					<p>- Nem kérdeztem - nevetett Hintássné; aztán váratlan interpellációval fordult
                  Nellikéhez. - Mondd csak, nem vagy te féltékeny soha?</p>
					<p>Nelli zavarba jött: hát illik ilyeneket tudakolni? Másutt azt kérdezték: “Mikor
                  érkeztetek?” “Hogy tetszik nektek Sót?” “Hogy vagytok megelégedve a lakással?”</p>
					<p>- Ó, én nagyon! - folytatta rögtön Erzsi. - Én nagyon-nagyon féltékeny vagyok!
                  Gyula oly kiváló ember; és minden szép asszonynak udvarol. Neked is fog majd
                  udvarolni.</p>
					<p>- Persze, mindenesetre udvarolni fogok! - kiáltott át Gyula, aki véletlenül
                  meghallotta az utolsó szavakat, s mindnyájan nevettek.</p>
				</div>
				<div type="chapter">
					<head>7</head>
					<p>Nellike kábultan és izgalomban ért haza. A nagy fesztelenség bor gyanánt hatott
                  rá; s éjjel, míg Miska nyugodtan hortyogott, többször megjelent fantáziájában a
                  meztelen atléta, aki ott állt a Hintássék íróasztalán. A horkoló férj régi
                  szereplője az ördög bohózatainak, s ki védekezhet e szerep elől? Az ördög
                  egyelőre jó szándékokat súgott Nellikének: Hintássék oly tartalmas és művelt
                  emberek! Olvasni, igen, olvasni fog sokat, és a franciát is megint előveszi!
                  Szegény Nellike! Ki számíthatja ki a jószándékkal kövezett utakat? A Holnap örökké
                  hátrál a Dictionnaire-rel; a harisnyák most is fontosabbak.
                  S a horkoló férjet nappal az éhes férj váltja föl, biztos és beosztott fizetés
                  börtönrácsaival. Tegye csak mindenki, amit hivatala s helyzete előír: a többiről
                  az Állam gondoskodik.</p>
					<p>Miska bölcs mérséklettel alkalmazkodott a környezetéhez: Horatius a méhesben ma
                  már nem stílszerű. A könyv, melyben Macaulayról és Kantról is volt szó, odakerült
                  az apjától örökölt deák könyvek mellé: tanulóesztendők emléke. A férfiú komoly
                  vezércikket olvas, s a tarokkpártik társas lényhez illő észtornájával szórakozik.
                  Nelli korán kelt, hogy elfogja a vásárra menő köcsögös asszonyokat; alkudott,
                  pörölt a cseléddel; de ez az önállóság nem volt szenzáció: megszokta már az anyja
                  portáján. Döme bácsi régi ügyvéd volt, de már csak néhány megyebeli nagyúr ügyeit
                  intézte, s felek nem jártak a házba. Kevés dolog zavarta a csöndöt. Péntekenként
                  egymást érték a koldusok nyivákoló miatyánkjaikkal, Zsón, a nagy vizsla, hűsölt a
                  kapuban, Döme bácsi néha kijött nagy pipájával az árvácskás kertbe, szólítani a
                  gazdasszonyát:</p>
					<p>- Bábi!</p>
					<p>Nyáron megjött Cenci néni, átutazóban Harkányfürdőbe, ahova a köszvénye vitte. A
                  két öreg összeült a kerti padon, Cenci néni elválhatatlan botjával, Döme a
                  házisipkában, melyet még megboldogult felesége hímzett, s versenyt szidták a mai
                  világot. Döme egyetlen fiára dörmögött, Ákosra, aki Magyaróváron hallgatta a
                  gazdasági tudományokat, de szép, egészséges szín helyett, melyet ily pályán
                  szerezni kellene, beesett mellel s karikás szemekkel jött legutóbb haza.</p>
					<p>- Agyonlumpolja magát! - mondta Döme mérgesen, mert híreket kapott legutóbb is. -
                  Agyonlumpolja magát, szórja a pénzt, maga gigjén jár Bécsbe, balerinát tart, ki
                  győzné azt?</p>
					<p>Cenci rosszallva csóválta a fejét: neki is van egy haszontalan fia, csakhogy ő
                  bizony nem látja el pénzzel: csináljon, amit tud!</p>
					<p>- Kurrentáld, hogy nem fizeted az adósságait!</p>
					<p>Döme védelmezte:</p>
					<p>- Hadd mulasson, nem soká húzza már, benne a hektika anyjáról. A te Imréd
                  egészséges legalább, mint a makk! Ha adós is az egzámeneivel; két vármegyében
                  nincs jobb nótás, vadász nála!</p>
					<p>Cenci botjával döfködte a földet: az még hamarébb rámegy! Az öregasszonyok
                  csodálatos éleslátása dolgozott benne, Szibillák öröksége. A jövőbe látott. Szava
                  hideg volt, mint a fátum: úgy kell! S a két öreg ott ült, élő fiaikat parentálva;
                  míg köröttük egyre húzkodták, nyúzták, koptatták a rég nem tatarozott vén ház
                  köveit, vakolatát e föld láthatatlan, de makacs erői. Nellit a pusztulás érzése
                  lepte meg.</p>
					<p>- Miért nem építtet a Döme bácsi? - kérdezte.</p>
					<p>- Talán loptam a pénzt? - mordult föl az öreg, aki ezreket áldozott a fia
                  tékozlásaira. Nelli nézte az omladozó falat. Gyermekére gondolt, kit szíve alatt
                  vitt, s a titkos jövőre. A Dictionnaire benn hevert a
                  szalonban, könnyelmű sorsok pusztuló lombját vitte a szél, s Nelli nézett utánuk,
                  szegény karóhoz kötött ág, asszony, a holnapi ebéd örökös gondjával...</p>
					<p>Így fülledt napok csöndje a kis élet elé, aki kihajtandó még a szomorú ágból
                  biztos karójánál. De Hintássék e csöndbe betörtek olykor, mint egyetlen s biztos
                  szenzáció. Nelli úgy vágyott néha a társaságukra, mint a levegőre; bár egzotikus
                  levegő volt neki az övék: de már a lelke is kívánóssá vált, mint az ínye.</p>
				</div>
				<div type="chapter">
					<head>8</head>
					<p>Miska csöndesen élt; nem ment senki után. De Gyula jött: s ő nem mutathatott
                  ajtót.</p>
					<p>A vendéglátó Jupiter parancsolt; az ősi ösztön kötelességgé vált.</p>
					<p>Gyula jött a zseniális ember igényével; újságot csinált, mozgalmakért buzgott;
                  egyszer asztaltáncoltatásra hívta a hölgyeket. “Feltétlenül hiszem, hogy vannak
                  titkos erők, amikről a mai tudomány nem is álmodik!” Miska különvált ilyenektől,
                  mint olaj a víztől. De a vendéglátó Jupiter parancsolt. Gyula annyi melegséggel
                  közeledett hozzá! Adós lett volna, ha nem viszonozza. Gyula vendég volt
                  férfiúszívében, jószántából jött s kifogástalan férfivendég, s szívesen kellett
                  látni s marasztalni, mint minden vendéget.</p>
					<p>Így szegény Miska teljesen ki volt szolgáltatva a Gyula barátkozó szeszélyének,
                  amely nem volt csekély: ürügy ürügyre, s megint együtt voltak; Gyula szolgálatokat
                  tett, küldte a lapot, tüntetett a barátságával. Miska kényelmetlenül rázta a
                  fejét: mint a derék eb, aki kötelességből ugrott be a vízbe. Gyula ügyvéd volta is
                  feszélyezte. Nelli is valahol lelkének legmélyén az urával tartott. Ott, hol az
                  ösztön titkos korallmunkája folyik, s makacs szigeteket emel, kétes védelmül a
                  jövendő hajótöröttjének: mert erős az ár, és kemény a sziget! Nelli valami nem
                  rendeset érzett Hintássékban; de ez tenger alatti érzés volt: soká lesz, mire
                  kemény szigetként felüti majd fejét! Gyula oly kedves volt, néha bonbont hozott
                  ajándékba, néha Erzsike jött virággal, hogy “a Gyula küldte!”, és nevettek! Gyula
                  tréfákat csinált, és Nellike örült, hogy mondhatja:</p>
					<p>- Nagy gyerek maga, Gyula!</p>
					<p>A tenger színén csillogott a napfény.</p>
					<p>De voltak szomorú és különös órák is. Erzsi egyszer kétségbeesve jött, alig várta
                  Miska távozását, nagy, kék szemében csillogott az elfojtott sírás, s hangja
                  fölpityergett, amint egyedül maradtak:</p>
					<p>- Színészek jöttek! Mindennap a színházba megyünk!</p>
					<p>Nellike nevetett.</p>
					<p>- Ó, hát oly nagy baj ez? Mindennap a színházba menni! Csodálatos bánataid
                  vannak.</p>
					<p>- Igen ám, de a Juli néni azt mondja, hogy a Gyula selyemruhát vett a
                  primadonnának!</p>
					<p>Juli néni elözvegyült rokon, akinek ajkain Ámor helyett egy másik bajszerző
                  istennő lakozott; ezerfülű és ezerszájú szellem.</p>
					<p>- Tudod mit, Erzsike? - mondta Nelli még mindig nevetve. - Úgy fogunk ki rajtuk,
                  hogy ne hidd el!</p>
					<p>- De mikor a Juli néni mondja!</p>
					<p>Nevetett ő is könnyein keresztül, mert nem először esett már ilyesmi, s a Juli
                  néni neve a komikum sóját csöppentette a tragédiába. Nellike félreértette a
                  nevetést, összeölelkezett a barátnéjával, s az almáriumhoz szaladt selyemkendőt
                  hozni, hogy letörölje az Erzsi könnyeit: csitította, mint megijedt gyereket, ha
                  túl van már a bajon.</p>
					<p>- Látod, látod, a Gyula nem is volna képes ilyesmire!</p>
					<p>Erzsi szemei színházat játszottak, s ő belülről tapsolt szemeinek; vésztüzeket
                  lobbantott, tengert mímelt, melyben egy vulkán süllyedt el:</p>
					<p>- Ó, igen, ő képes!</p>
					<p>S felnyúlt, mintegy titkos versengéstől hajtva, hogy a zsaluk s a nippek rezzentek
                  a rozoga házban; a festett padló rezzent, mint a színpad deszkái, ha a diadalmas
                  vetélytársnő lába dobog rajtuk:</p>
					<p>- S még azt kívánja, hogy tapsoljak neki!</p>
					<p>Nelli elámultan nézte a menádot; s szavak villámait reklamálta, tisztító
                  tiltakozást, jelenetet.</p>
					<p>- Nem merek én szólni! - visszhangzott az asszonyi jaj, ezúttal őszintén, mert
                  szíve, mint hajszolt nyúlé, gyámoltalan, s ajkai hipnotizált némasággal csüggtek a
                  könnyelmű férjen: ki volt ő, harcolni Erósz és Thalia ellen? S Nelli Gyulát látta,
                  mint iszonyú keleti zsarnokot, válogatott kínzások hóhérát, kezére csavart
                  asszonyi hajakkal, s megborzadt: nem, ez lehetetlen!</p>
					<p>- Ő mindenre képes, ő megölte az anyját! - kiáltott Erzsi tragikusan, s felébredt,
                  Nelli rémületére, a vajszívű, kövér molnárné regénye. A vajszívű, kövér molnárné
                  szörnyethalt, mert azt olvasta az újságban, hogy a fia agyonlőtte magát, s nem
                  sejtette, hogy ezt a hírt maga a tékozló fiú tette be a lapba, a kegyetlen Gyula,
                  izgatni az apadozó pénzforrást, mely a molnárné fehér fiókja volt.</p>
					<p>- Anyagyilkos Néró! - S Nelli eltűnődött, színeket illesztett: - Ha én ezt hinném,
                  nem élhetnék vele egy hajlékban!</p>
					<p>- Nem érted ezt, Nelli! - szólt Erzsi patetikusan, s hangja, mint a tüzes ecset,
                  rajzolta betűit a szónak, melyet már annyian és annyi színben rajzoltak a
                  feledékeny levegőbe:</p>
					<p>- Mert szeretem!</p>
				</div>
				<div type="chapter">
					<head>9</head>
					<p>Egy pohár jeges víz a vadászaton, s az anyai jóslat beteljesült: a szegény Imre
                  lakója lett a csodálatos háznak, mely közös és családi, s mégsem lát civódást.
                  Mint Gyula lapja írta: “nagyszerű ág tört le a magyarság fájáról”, mely nagyszerű
                  ágak s kevés gyümölcs fája. De mint lombokra lombok az erdőn - Homérosz régi
                  hasonlata szerint - tört utat egy síró lélek a Végtelenből, mint egy kiszakadt
                  rügy, Nelli testének eleven kapuján.</p>
					<p>Őszi nap sütött rézsút a hideg sekrestyébe, mikor Erzsi, kikövetelt jogon,
                  ellentmondott a kis Imruska nevében az ördög incselkedésének, nem is gondolva meg
                  e pillanatban, milyen hatalmas uralkodónak mond ellen. Hideg víz és latin szavak
                  fogadták a csöppnyi jövevényt. Nelli fehér párnák közül sóhajtott az ismeretlen
                  sorsra, reszketett fia gyenge életéért, halott bátyját látta álmaiban.</p>
					<p>Cenci néni megjött és tipegett, agg Szibilla, egyforma közönnyel bölcsők s
                  koporsók közt.</p>
					<p>Két hét múlva már télre szállt az idő, s abban az esztendőben kemény tél lett;
                  jégvirág futotta be az ablakokat, s semmit sem lehetett látni a szalma közé
                  csavart kútból, a földnek borított puszta rózsatőkből, s a havas ágaikat
                  megnyirbált fehér szárnyak módjára emelgető fákból. Nelli hintázta lihegő
                  csöppségét, s Erzsiből fantasztikus álmok hajtottak ki, mint percnyi életű
                  virágok: ha neki fia volna!</p>
					<p>- Mi minden lehet egy fiúból: költő, nemzeti hős és államférfiú; vadászhat, és
                  kártyán nyerhet százezreket; bejárhatja a vadak országait, és véres háborúkban
                  arathat diadalt...</p>
					<p>- Ó, Isten őrizz! - sikoltott az anyai aggodalom; de Erzsi folytatta a diadalmas
                  felsorolást:</p>
					<p>- Vagy tudós lenne, aki ellesné a repülés titkát a madaraktól, s szárnyakkal
                  ajándékozná meg az emberiséget! Ó, ha a Gyula eszét egy fiú örökölné! - s lányára
                  nézett, Giticára, aki egy képeskönyvvel bújt a meleg kályha mellé, onnan kémlelt
                  okos, hideg tekintete a felnőttek felé, az óriási kék lepke alól.</p>
					<p>- Többet fog a maga lánya tudni, mint egy fiú - mondta Gyula -, az egy
                  csodagyerek! Gimnáziumba járatom; miért ne? Modern időket élünk: Virginiában van
                  egy leány egyetemi tanár; egy svéd városban a polgármester: asszony.</p>
					<p>Halk ámulások röpködtek Gyula körül, hogy még ezt is tudja, a naiv és régi
                  estében. De Miska a családi életet féltette; csúf és pápaszemes nők jelentek meg
                  fantáziájában. És Döme bácsi dörmögött, minden gyerek közös keresztapja:</p>
					<p>- Lánynak a főzőkanál mellett van a helye!</p>
					<p>Nelli a Dictionnaire-re gondolt, mely árvábban hevert, mint
                  valaha. “Tán majd Imruska!” - leste szemének gyöngédsége a karjaiban mozgó kis
                  életet. Nem, Imruskának nem szabad sokat vesződni, tanulni; s különben minek is
                  az? Nem is az ő fajtájának való. Az apai Horatiust nemrég cipelte padlásra, Miska
                  egyéb deák könyveivel: ahol az egerek a könyvtárosok. S szegény Imre bátyja jutott
                  eszébe, aki inkább macska volt, mint egér: tigrisszemű, tigriskarmú, és semmi köze
                  a könyvekhez. Míg ama jeges pohár víz ezt a remegő vadászizgalmat örökre
                  lehűtötte.</p>
					<p>- Micsoda hang ez? - kérdezte egyszerre Gyula. - Figyeljetek!</p>
					<p>A plafon rengett, s az egész vén ház inogni rémlett a téli éjszaka csöndjében.
                  Semmi! Egy szél talán. S Nelli gádorosi házukra gondolt, mely éppen úgy remeg és
                  csikorog. Kísértetek járnak a vén házakban. A tigrisfaj hull, és a tigristanyák
                  leomlanak. De áll az Állam friss, új palotája, melynek oly csábító lépcsői vannak,
                  réz, ezüst és arany, mint a mesében. A réz, ezüst és arany a fizetéseket
                  jelképezi; ezeken a lépcsőkön megy majd fölfelé az ő kisfia, mint az apja. Mint a
                  béka létráján szép időben: drága kis béka üvegházikóban! Gyula a szabad pálya
                  dicséretét zengte. Ó, nem, nem, csak maradjon benn az üvegházikóban!</p>
					<p>Gyula úgy tűnt föl néha, mintha más fajból való lenne! Úgy tekintettek rá
                  Nelliéknél, mint szárazföldi emberek a kalandos hajósra. Neki mindent meg lehetett
                  bocsátani, mint ahogy Erzsi is mindent megbocsátott neki; de kaland volt ez a
                  megbocsátás, kalandja a téli szobának, ahol annyi szó folyt, ily csöndes és hosszú
                  estéken, a Gyuláék nagy pazarlásáról és kissé cigányos háztartásukról.</p>
				</div>
				<div type="chapter">
					<head>10</head>
					<p>Szent Györgyre Gyula odaköltözött családjával a Sátordyék tőszomszédságába. A Döme
                  bácsi házának kertjéből át lehetett látni az ő kertjük bús tamariszkjára, s a
                  Hintássék jegenyeakácának hosszú, egyenes árnyéka gyakran esett a kútra, melyből
                  a Nelli cselédje öntözte az árvácskákat.</p>
					<p>Attól fogva még többet voltak együtt. Gyula úgy vélte, hogy az új lakás sokkal
                  alkalmasabb ügyvédi reprezentálásra, mint a régi, s vendégeket hozott, gyakran
                  váratlanul, naiv férji zsarnokságában nem gondolva meg, mily zavarba ejti evvel
                  feleségének csekély háziasszonyi talentumát. Erzsi ilyenkor Nellihez szaladt át
                  tanácsért. A két asszony együtt járt mindenütt, szinte megszokták elválhatatlannak
                  tudni őket: Rákhel és Lia, Márta és Mária.</p>
					<p>Miska albíró lett. Gyula jött nagy hangon gratulálni, míg Döme bácsi Imruskát
                  ringatta térdein: “Hap, hap, hap, - Eb lesz pap. - Egyszer voltam: kicsaptak!”</p>
					<p>A kis béka a ranglétra helyett egyelőre egy másik létrán ment fölfelé, melynek
                  fokait kilók és centiméterek jelezték.</p>
					<p>- Kis katona! - mondták. De Döme bácsi méregbe jött ezen:</p>
					<p>- Tán osztrák katona!</p>
					<p>S hosszú viták póráza szakadt el. A Jog istennője tapsolt e vitáknak. Állítsd
                  hegytetőre Árpád unokáját: mit fog látni onnan? Jogtárgyakat és jogalanyokat.</p>
					<p>Döme bácsinak közjogi esze volt, Miskának magánjogi. Döme közjogi okulárén nézte a
                  tyúkpört is. Sátordy bíró úr ellenkezőleg: a két haza házasságában sem látott
                  egyebet, mint “két magánjogi fél 67-ben megújított s jogérvényes szerződését, mely
                     egyoldalúlag föl nem bontható.” Átkozott szerződés,
                  vélte Döme bácsi, gyengeség okmánya!</p>
					<p>- Deák nem bízott a nemzet erejében!</p>
					<p>És kiröpítette hangja sasmadarát. Deák a haza bölcse; esze és karaktere előtt ő
                  kalapot emel. De megbocsáthatatlan bűnnek hirdette, túlzott bizalmatlanságból
                  föladni a nemzet jogait...</p>
					<p>Új nyár és új tél jött, s Imruskát már körülvitte egyszer ez a nagy golyó a Nap
                  körül; de a vita még mindig ugyanazon a ponton állott, mint azelőtt. Miska a
                  jogrendre hivatkozott, melyet Deák helyreállított, az Államra, melyet
                  megteremtett. S újra és újra felszállt a sasmadár.</p>
					<p>- Azt hiszitek, az állam örökké tart! De ha föltámad Észak förgetege: hova lesztek
                  akkor az államotokkal? Ha majd eljő a nemzetek ítéletnapja, és Ausztria, ez a
                  mesterkélt alkotmány, széthullik: ti romjai alá fogtok temetkezni, mert
                  hozzákötöttétek magatokat.</p>
					<p>Sátordy elismerte, hogy az állam nem örök alkotás, de úgy vélte, nem kell a jövő
                  rémeit idéznünk, hanem bölcs mérséklettel a jelen viszonyaihoz alkalmazkodnunk.
                  Nelli titkos rémülettel hallotta ezeket a beszélgetéseket: minden, ami szilárd
                  volt előtte, az Állam maga, amelyből éltek, megingott, s véres háborúk fenyegették
                  apró fiának életét. De megnyugtatta magát: mindezt a férfiak maguk sem vették
                  túlságosan komolyan: a jelen rendje örökkévalónak látszott. Döme bácsi azonban
                  dohogott: “bölcs mérséklet” és “alkalmazkodás”? Elvtelenség és korrupció, nevezd
                  csak így, öcsém! S feltűnt a fukar és vigyorgó öreg, fekete keretes pápaszemével,
                  lengő, fehér kísértet-szakállával: Tisza Kálmán! Ő kaput tárt minden
                  erkölcstelenségnek a Párt és az Állam érdekében.</p>
					<p>- Mit bánja a molnár, ha szennyes víz hajtja is kerekét? - mondott Miska
                  higgadtsága anatémát a délibábokra. De régi idők lobogó ideálizmusa lázadt az
                  öregúrban. Rossz nem lehet a jónak eszköze. Nemzet, mely e bűnös jezsuitizmust
                  szentesíti, érett a pusztulásra!</p>
					<p>- Pedig szennyes a világ, Döme bácsi - mondta Hintáss Gyula -, s csak az boldogul,
                  aki a szennyben úszni tud! - S a józanság szolid deszkájáról a cinizmus csillanó
                  mélységébe ugrott, öntelt habokat feccsentve a naiv öreg szemeibe. - Aki célhoz
                  akar érni, nem nézi az Erkölcs kételyeit.</p>
					<p>S már buggyant a korholás a pipás fogak közül:</p>
					<p>- Machiavellisták vagytok mindannyian!</p>
					<p>De ez az est - és annyi más est még - a Gyula estje lett. Machiavellista! Úgy van!
                  Machiavelli nagy ember volt! S a reneszánsz olaszát idézte, tőrrel és méreggel,
                  brávót, sicariust. Vén bíborosokról beszélt, s vérfertőző ifjú hercegekről, akik
                  ölni mertek a nagy célokért. Csillogó szeme hangsúlyozta szavainak gonoszságát:
                  igen, igen, még ölni is szabad! A petróleumlámpa elmerült e szemekben, s a szobát
                  már csak ők világították. Fekete szeme volt. Asszonyi borzongások remegtek a
                  levegőben: ez a politika! ez az élet! De Miskából föltört a bírói óvás: ölni nem
                  szabad, semmiféle célért!</p>
					<p>- Önvédelemből sem?</p>
					<p>- Ha nyakadon a kés.</p>
					<p>- S ha a haza nyakán? Tán nem lehet nagyobb kincsem az életnél? S tegyük föl, hogy
                  ez forog veszélyben: valami, amiért az életedet százszor is odaadnád! Vagy a
                  szerelmed! - S vörös hold kelt föl, egy romantikus szó, s Jókai országa egészen
                  közel jött, szerelemmel, ragyogó és ördögi hősökkel. Micsoda végtelen sok minden
                  lehet a világon, s milyen kicsi ez a szoba! Milyen kicsi egész Magyarország!
                  Mintha egész Magyarország itt volna a petróleumlámpa fénykörében, csöpp, meghitt
                  zug az ismeretlen, idegen nyelvű és sötét világban! Szél jött, s a Döme bácsi öreg
                  háza rengett. Nellike világoskék szalagot fűzött az Imruska ingébe. Künn a Tél
                  uralkodott, keményre fagyott és szigorú mezők, egyhangú hó és jég, egészen az
                  orosz rónákig.</p>
				</div>
				<div type="chapter">
					<head>11</head>
					<p>Az ördög hálója láthatatlan és erős, mint a póké. Ki gondolta volna, hogy ezt a
                  hálót Nellinek az ördög az Erzsi ruháiból szövi, melyeket Gyula a Schapringer és Fiai cégnél rendelt meg a feleségének, pontos
                  utasításokkal látva el a kereskedőt. Ezekben a ruhákban nem lett volna semmi
                  különös, s a legszigorúbb sóti szem sem találhatott volna rajtuk kivetnivalót: ha
                  nem lettek volna pontosan színben, szövetben, szabásban a Nelli ruháiról
                  lemásolva.</p>
					<p>Oly ötlet egyébiránt, amely ellen nehéz lett volna tiltakozni. Barátnők, akik
                  majdnem testvérek már, miért ne járhatnának egyforma köntösben, mint a testvérek?
                  Mégis ennek a gyöngéd gondolatnak valahogy senki sem örült. Valami kényelmetlen
                  érzés volt a levegőben. Miska szigorúan és rosszallólag hallgatott. Döme bácsi
                  csóválta a fejét. Erzsi kisírt szemmel került elő, de nem szólt semmit:
                  összecsókolta barátnőjét, s úgy tett, mint aki boldog, hogy olyan ruhában járhat,
                  mint Nellike.</p>
					<p>Gyula nem látszott semmit észrevenni.</p>
					<p>Szegény Erzsire akkortájt rossz hónapok jártak. Gyula reprezentálni kezdett, nagy
                  házat vitt. Az ügyvédéknél egymást érték a vendégségek, kocsik álltak meg a zöld
                  kapu előtt, a hűs szobában nagy kártyapártik folytak, s a feketekávé finom,
                  egzotikus gőze terjengett ebéd után. Erzsi sokat sírt titokban, mert sohasem
                  voltak egyedül, és Gyula reá alig nézett: de neki kellett mindenről gondoskodni és
                  a pénzzel számolni, mely megfoghatatlan módon olvadt el az ügyvéd házában. Erzsi
                  sokszor szaladt át kétségbeesve Nelliékhez, s kölcsönkért ezt vagy azt: bevallva,
                  hogy egy krajcár sincs otthon, s Gyulával nem lehet beszélni: ő más világban élt.
                  Erzsi félt tőle, félt minden szótól, mert hátha egyszer igazán és végleg
                  összevesznek, s mi lesz akkor vele? Istenem! Mi lesz akkor vele?</p>
					<p>S olyan végtelenül magányosnak érezte magát, hogy valósággal könyörgött Nellinek:
                  Ne hagyj el, Nellikém! Néha megijedt a vendégektől, s Nellinek segíteni kellett;
                  máskor csodálatosmód félt Gyulával egyedül maradni, s idegesen tartóztatta
                  barátnéját késő estig. Gyula kedves volt, amíg együtt voltak, s kiállhatatlanul
                  szeszélyes lett, mihelyt egyedül maradtak.</p>
					<p>Nelli sajnálta is, de a szórakozásra is mindig jobban vágyott, mert ő is nagyon
                  magányosnak érezte magát. Miska kártyázott és politizált: oly távol volt tőle!
                  Imruska már-már nagy fiú volt, s tudott nélküle is lenni. Már az udvarban
                  játszott, mint a hajós, aki a nyílt tengerre vitorláz ki, s anyja az ablak mögül
                  követte szemével. Nelli nyugodtan hagyta fiacskáját egy öreg dada felügyelete
                  alatt, aki mint egy különös nemtő, tenger csillaga, őrködött a kis Kolumbus merész
                  felfedező útjai fölött, melyek egyelőre az utcai lakásrész ajtajáig nyúltak, ahol
                  Zsón, a Döme bácsi nagy, sárga vizslája - mint egy méltóságos, nyugodt tengeristen
                  - fehér, csillagos bajszával, lomha és úri mozdulataival, nagy tiszteletet keltett
                  maga körül...</p>
					<p>Nelli hagyta magát vitetni Hintássékkal. Egy nem nehezebb
                  szó volt ajakának, mint gyenge báránynak a fogvicsorítás; lábai szelíden követték
                  a hívást, mint a zene szavát ama görög Múzsa: Terpszikhoré. Terpszikhoré, azaz táncban gyönyörködő: melyik asszonyra ne illenék ez a név?
                  Erzsiék mindenütt ott voltak, és Nelli is velük. Miska még örült ennek, mert
                  Nelli, mint a gyöngy, melyet soká fiókban hevertet a szigorú úrnő, egyre vesztette
                  arca meleg színét. Az orvos több társaságot ajánlt. S itt lévén újra a tél,
                  gyakran ragyogott ez a halvány szem gyöngy szép, fiatal arcok egész gyöngysorában:
                  Nelli finom arca. Vagy kipirulva, az Erzsié mellett, csengős, négylovas szánkóban.
                  A Wintersberg báró szánkáztatta őket, aki legnagyobb gavallér volt Sóton.</p>
					<p>Mulatság volt elég, romantikus bálok és disznótorok, melyeken még a régi megyei
                  élet pompája lángolt föl. Gyula pedig vitte az asszonyokat: nagy örömmel vitte, s
                  legendákat beszélt a sikereikről. De árnyék les minden siker mögött, s ki van úgy
                  öltözve, hogy meztelenséget ne kiálthasson rá az ezerszemű és ezerszájú szellem?
                  Juli néni őszintén furcsállta a Rákhel és Lia egyforma köntöseit és Gőzsy Pepi, az
                  egész város Gőzsy Pepije, valami belső bengáli fény mellett, melyet az indiai
                  Bacchus palackjai adtak, így kiáltott egyszer:</p>
					<p>- Jön a Hintáss Gyula a két feleségével!</p>
					<p>Ezek a szavak bizonnyal nem jutottak Nelli füleibe, de légkörük valahogy mégis
                  megrezgette finom idegzetét. Erzsi azonban, mint komplikált tragika, ki átérzi
                  komor szerepét, s titkon mégis örül a sikernek: nem kerülte bánatával az emberek
                  szemeit, egy beta jelzésű vers a Gyula lapjában sok
                  találgatásra adott alkalmat abban az időben. Így álltak a dolgok, midőn e lappangó
                  izgalmakat pillanatra elfedte egy másik izgalom, mely szintén beletartozik a
                  családi krónikába.</p>
					<p>Nelli szeme a fény és tánc között sokszor tévedt egy szép termetű, sötét hajú
                  fiatalemberre, aki, mintha romja volna önmagának, mély csontgödrökből, de még
                  mohóan nézte a hölgyeket, soványságán lötyögött a ruha, bár nem változott hajdani
                  eleganciája; hosszú köhögések tiltották le percekre finom mosolygását, s botjára
                  támaszkodva, meghajoltan ment át a száz szál gyertyás csillár alatt. Ákos volt, a
                  Döme bácsi fia, aki most fürdőről fürdőre járt a tüdejével, mert semmi pénzt sem
                  sajnált rá az apja. Most megérkezett Gleichenbergbe utaztában; s nem tudott
                  ellenállni a vágynak, hogy fel ne keresse régi diadalai helyeit, mielőtt
                  továbbmenne.</p>
					<p>Sohasem ment tovább. Ágynak esett, vért hányt; s egy délután, bár egészen
                  elgyengülten és titokban, magara szedte ruháit, és kocsit rendelt. A kaszinóba
                  hajtatott, nagy borravalót adott a kocsisnak, s sokáig kibicelt Wintersberg báró
                  mögött egy hazárd játszmánál. Mire hazajött, úgy kellett kivenni a kocsiból; Nelli
                  is átszaladt, friss ágyat vetni föl: de már levetkezni se volt ideje; úgy, ahogy
                  volt, leborult az ágyra, s piros vére végigfolyt a hófehér párnán, mint bor az
                  abroszon.</p>
				</div>
				<div type="chapter">
					<head>12</head>
					<p>Fekete posztó a rozoga házon, s az okos Gitta a kapu előtt, könyvvel a kezében,
                  nagy, felnőtthöz illő szemeivel a halál pompáját bámulva az óriási kék lepke
                  alól: oly kép, mely a Sors gnómjait idézi. Halálos szüret s jeges pohár víz a
                  vadászaton s most ez a harmadik - s Nelli rémülten kérdezte: mi lesz az ő fiából?
                  Elkapja-e őt is a család iszonyú és lassú vihara; vagy odaköti magát, mint az
                  apja, jókor egy biztos karóhoz?</p>
					<p>S Gyula paradoxonokat lobbantott elébe:</p>
					<p>- Nem tudom, hogy melyiket kívánjam? Szent a derék és hosszú életű nyugalom: de ó!
                  elégni fiatalon, az élet nagyszerű tüzeiben! - S Petőfi versét kezdette szavalni.
                  Nelli valami cinkos érzéssel hallgatta, s szinte szégyellte magát helyette, mert
                  színésziesen hangzottak a szavak. Milyen könnyedén beszél nagy sorsokról! Mintha
                  csak fölvett szerepekről szólna! S rokonarcok villantak elébe, Imre, Ákos...
                  leküzdhetetlen tragikumú életükkel... egy-egy halálos gép, melynek előbb-utóbb
                  robbanni kell. Húgok alázatossága rebbent benne bátyja emlékére: vad volt és
                  erőszakos, mint egy természeti tünemény! Zsarnok volt, mint ő rabnő: fajta és sors
                  szerint. S eszébe jutott a különös érzés, amellyel hajdan gyermekét hordozta:
                  mintha egy sorsot hordana ölében, valami szegény, érző óraművet - és nem is
                  életet. Milyen más faj Gyula: aki okoskodik, tud, beszél, válogat...</p>
					<p>A fekete posztókat leszedték, s a kis sors visszakapta felfedezései óceánját: s új
                  barátot is nyert Döme bácsi személyében. Döme bácsi fia halála után egy utolsó
                  mozdulattal lerázta negóciumait: az ügyvédséggel fölhagyott, a kamarával
                  töröltette magát, egy banknak volt igazgatósági tagja, hetes minden második
                  hónapban, fekete vászonsipkában a rács mögött, megvonni párszor intelligens, öreg
                  névbetűit, nagy kacskaringóját. Semmi egyéb dolga a világon. A fekete vászonsipka
                  rövid epizódjait a megboldogult feleségétől stikkelt háziföveg hosszú korszakai
                  váltották föl. Ezalatt nem ment sehova, vadászfegyvere tétlen függött légynyomos
                  posztján, dörmögött az egész világra, a kormányra, Bábira, Gyulára, és csak
                  Imruskával barátkozott. Imruska állandó vendége lett a Döme bácsi belső
                  szobájának, amely csodálatos múzeum s utcai ablakával egyben színház is volt.</p>
					<p>Nelli gyakran hiába kereste fiacskáját a meghitt szögletben. A kis utas új
                  világrészt fedezett fel. Amint keresztülmerészkedett a Kert óceánján - hol bokrok
                  és fák titkos sötétjéből váratlan fölröppenő madarak s különös dongású méhek
                  ijesztettek -, s átosont a félelmes cerberus Zsón mellett: egy sokkal szelídebb
                  birodalom tárult elébe. A kert szép volt, de kevéssé megnyugtató. A kertben nem
                  voltak szigorú és kemény vonalak, mint a szobában; ott minden valahogy elomló s
                  bizonytalan: a szél lengette a fákat, a plafonon mozogtak a felhők, a földön néha
                  egy-egy béka ugrott föl, a szőnyeget mozgó és borzolódó fű pótolta. Az embernek
                  hol itt, hol amott piszkos lett a keze, s szaladt be anyikához megmosdatni.</p>
					<p>A kertet néha zápor öntötte el, úgyhogy átmenni se lehetett rajta. Iszonyú vizek
                  hulltak a plafonról, az út csúnyán nedves lett. Mérges darazsak lestek és
                  szúnyogok, akik jól összecsíphettek.</p>
					<p>Mihelyt a Döme bácsi lakásrészének hűvös lépcsőházába jutott be az ember, semmi
                  ilyen alkalmatlanságnak többet nyoma se volt. A fenyegető méhdongás és értelmetlen
                  madárhangok helyett egy kedves és jól ismert keresztapai szó fogadott; ez a szó
                  kicsit furcsa hangzású volt, s a felnőttek bolondosnak találhatják; de Döme bácsi
                  komoly érzéssel tudta mondani, s Imruska is komolyan méltányolta; így
                  hangzott:</p>
					<p>- Bombóresz!</p>
					<p>S Nelli elnézte a család hárfájának két legszélső húrját, mily könnyű összhangot
                  adnak együtt: a vén és a gyerek. Imruska senkivel sem tudott úgy társalogni, mint
                  Döme bácsival. Ott voltak a Hintáss gyerekek: Gitta és a kis, cserfes Noémi. De
                  ezekkel távolról sem lehetett oly bizalmasan beszélgetni. Ők nagyon is okos,
                  fölényes és csúfolódó lények; noha jóval kisebbek, mint Döme bácsi. Előttük
                  Imruska tiszteletteljes zavart érzett. Döme bácsival soha.</p>
					<p>A Döme bácsi lakásrésze emeletes volt, de az emelet üresen állt, a megboldogult
                  Ákos szobája volt ott s más csupasz helyiségek, melyekben érlelni való körte és
                  szilva hevert hosszú asztalokon. A tizennyolc falépcső, ami az emeletre vezetett,
                  kitűnő tornatér volt; a közepén egy barnára festett, sima, gömbölyű faoszlop állt,
                  amely az emeletet tartotta: abba megkapaszkodva forogni lehetett vagy a lépcső
                  oldalsíkján lecsúszkálni; az emeleti részt faragott karfa kerítette, abba fogózva
                  jó mulatság lett volna lógázni, hintázni, hogyha a kis, félénk fiúcska egyelőre
                  nem inkább csak fantáziában élvezné ki ezt a mulatságot. A nagy falon, az ügyvédi
                  iroda ajtaja mellett, óriási mappa van kiakasztva, amelynek különös kerekségű
                  színes foltja már korán a gyermek agyába festődött: a foghíjszerű csorbával fenn a
                  közepén, és a terpedt halfarkkal lenn balról. Keresztül-kasul értelmetlen ábrák és
                  vonalak futották be, és Döme bácsi megmagyarázta Imruskának, hogy körül az az
                  erős, barna szín árnyék hegyet jelent, olyanokat, amilyent láthat Imruska a
                  kertből a háztető fölött, és még nagyobb a háznál, és abban különbözik a felhőtől,
                  hogy mindig ott marad, míg amazok szállnak és változnak; a kék vonalak pedig nagy
                  vizeket, nagyobbakat, mint ez az egész kert. Imruska tág szemeket meresztett a
                  fehér szakállú öreg bűvészre, aki azokba, mint az indus varázsló egyetlen
                  vízcseppbe, egy egész nagy világ képét varázsolta. S nagy ragyogással ragyogott e
                  világban a</p>
					<p>
                  Magyarország
               </p>
					<p>neve, mert ez az a nagy darab föld, amit a csodálatos ábra ábrázolt, s ezért Döme
                  bácsi hajdan puskával csatázott az ellenségek ellen, akiket
                  Imruska valami rettenetes, szoknyás és szárnyas lényeknek képzelt, egy kép nyomán,
                  amely János vitéz csatáját ábrázolta a boszorkányokkal.</p>
					<p>Később, amint nagyobb lett Imruska, megtudta azt is, hogy Döme bácsi szabadsághős,
                  ezek az ellenségek az osztrákok, és hogy minden bajnak a legfőbb oka az, hogy
                  Magyarország csak színleg független állam, valójában legázolt tartomány! Döme
                  bácsi sokat szónokolt Imruskának már ekkor is, de a kisfiú éppoly kevéssé
                  keresett a szavakban értelmet, mint az ugató vagy vonító hangokban, melyekkel a
                  Zsón kutya szokta örömét vagy bánatát kifejezni.</p>
					<p>Egyet azonban egész világosan megértett Imruska. És ez az volt, hogy van valahol
                  valami - maga sem tudta, hol van az, és mi az? -, ami fontosabb minden egyébnél,
                  amiért veszedelmet, csatát, fájdalmat kiállnak a komoly felnőttek is. Megértette,
                  hogy az élet küzdelem valami nagy Jóért, amit folytonosan veszély fenyeget;
                  helyesebben: ami nem is a miénk még, és ami majdnem olyan, mintha biztos lenne,
                  hogy sohasem is lehet a miénk... Talán valaha régen a miénk volt, az ősi dicsőség
                  korszakában. Ezért kell harcolni titkos és idegen lényekkel, akikről nem tudjuk,
                  kik; akik körülöttünk vannak, és szétfolynak előlünk, mint a felhők. És hogy mi az
                  a nagy Cél, amiért ezekkel küzdeni érdemes: azt a felnőttek bizonyára tudják, és
                  Imruska is meg fogja tudni, mire nagy lesz.</p>
					<p>Imruskával lassan ment az idő, nagyon-nagyon lassan. De ezek a hosszú évek rövidek
                  lettek az emlékezetben, mint egyenes út a perspektívában: életünk szomorú
                  perspektívája ez. Napok következtek, melyek útját szegték e sima éveknek; s a
                  történet itt kiárad, mint a tó. Csakhogy ez már más lapra tartozik.</p>
				</div>
			</div>
			<div type="group">
				<head>NAPOK</head>
				<div type="chapter">
					<head>EGYIK NAP</head>
					<milestone n="1" unit="startSubChapter"/>
					<p rend="head">1</p>
					<p>Az utcán hevert egy erszény. A nagy napban hevert, szemben a patakkal, épp ahol
                     a Hintássék háza volt: a zöldre mázolt, bús fakapu előtt. Mintha egy béka ülne
                     ott a gyalogjáró kövén. A kis utca itt a patak után ment, mindaddig, míg a
                     patak egy hirtelen kanyarulattal elibe nem feküdt, és kényszerítette átvágni
                     egy széles kőhídon, melynek téglákból rakott alacsony korlátját vakmerő és
                     csintalan gyerekek lába koptatta gödrösre. A házak válla fölött tömzsi, barokk
                     torony bámult ide nagy vaksi óraszemeivel.</p>
					<p>Utcán heverő erszény nem mindennapi dolog. A nagy kapu is azon bámult, a torony
                     is. A nap szinte kacagott: hol vagytok, emberek? Sehol se volt ember; délutáni
                     csöndességben nyújtózott az utca.</p>
					<p>Az erszény - régi, kopottas bőrjószág - lapulva várta a járókelőket. Ki
                     veszthette el? Ki fogja megtalálni? Ilyen régi erszényben néha sok pénz rejlik.
                     Talán egy boldog vásáros lovainak ára, talán évekig takarított összegecske a
                     takaréktárból. Szerencse istenasszony az útra fújta ezt a sűrített örömet;
                     betegek vannak, akiknek régen kéne ez a pénz orvosra, kereskedők, akiket
                     kirántana a csődből; szegény fiatalok, akiknek életük álmát valósítaná meg.</p>
					<p>Az erszény várt; minden várt; messze a Bartina hegy három kőkeresztjével
                     rajzolódott az égbe; folyt a nap, mint a tej.</p>
					<p>Végre megjelent egy ember. Jött az utca végén, lassan ballagott, begombolt
                     ködmönnel, s mintha elmerült volna gondolataiba, a nagy kőhídon át, s egyenesen
                     lába elé nézve. Egyszerre meghőkölt, mint aki nekibotlik valaminek: előtte
                     feküdt az erszény.</p>
					<p>Felemelte fejét, körülnézett óvatosan. A messze utcán egy lélek se
                     látszott.</p>
					<p>Hirtelen elhatározással lehajolt, és az erszény után nyúlt. Talán átsuhant
                     agyán mindaz, amit a lelet esetleg jelenthetett neki; hosszú időnek tetszett a
                     pillanat, míg ujja a talált erszényhez ér.</p>
					<p>A pillanatok a végtelenig aprózódtak, s a rés egyre kisebbedett az ujj s a
                     kincs között: mint egy lassan csukódó szájnak a nyílása. És már-már
                     elérte...</p>
					<p>De ekkor váratlan dolog történt.</p>
					<p>Az erszény megrendült, ugrott egyet, mintha valósággal béka lett volna,
                     tovacsúszott a kövön, és hirtelen eltűnt a nagy, zöld rácsos fakapu alatt, azon
                     a kis résen, ahol a macskák és kölyökkutyák szoktak ki- s bejárni.</p>
					<p>A ködmönös bácsi ijedten rántotta vissza kezét, utána meredt egy percre a
                     kincsnek, amerre keskeny, söprött nyoma maradt a poron, hogy ne lehessen
                     álomnak gondolni; aztán újra körülnézett (borzasztóan szégyenlette volna, ha
                     valaki látja); végül egy tompát káromkodott:</p>
					<p>- Az Isten verje meg! - köpött egyet, és megindult megint az úton, behúzva a
                     fejét, mint aki záporban jár, s vissza se nézve a harsány gyerekkacagásra, mely
                     egyszerre fölbugyborgott utána, a nagy, zöld kapu mögül, a szomszéd ház halk
                     zsalui mögül, a falak bús fehérsége mögül, mely az imént még oly kihaltnak
                     látszott.</p>
					<p>Kapuzsalu robbant, szaladó és nevető izgalom, egész gyereksereg, s Gitta, kis
                     sátán, nevetés nélkül a nevetők között, mint józan vezető, bukkant ki a
                     kertből, s Döme bácsi ablakából pedig az odaállított csöpp őr, Imruska, dugta
                     ki a fejét.</p>
					<p>- Miért rántottad már el? - duzzadt Gitta ajkán a türelmetlen feddés, míg Noémi
                     nyelve pergett, mint a túlfűtött masinaszelep.</p>
					<p>- Láttad? Hogy körülnézett! Nagyszerű volt! Így megnyekkent, így ni! mikor
                     visszahúztuk.</p>
					<p>- Tegyék vissza! Tegyék vissza! - könyörgött a szomszéd fiú, míg Noémi
                     erőszakosan és izgatottan akarta kikapni Gitta kezéből az erszényt:</p>
					<p>- Add ide! Majd én visszateszem.</p>
					<p>- Hagyj engem! - szólt Gitta megvető arckifejezéssel, mint egy hideg lady, és
                     egy hosszú spagátot igazgatott a kezében, amin a bugyelláris csüngött.</p>
					<p>- Pszt! Pszt! Jönnek - adott jelt Imruska, lelkiismeretes kis őr, a zsaluk
                     mögül.</p>
					<p>- Huss! - egy pillanat alatt elcsöndesült minden. Egy komoly, idősebb úrinő
                     közelgett a lejtős utca távlatában. Az erszény megint ott feküdt a kövön,
                     minden csöndes volt újra, egy pillanatra még kirobbant Gitta a kapu mögül,
                     gondosan elálcázta a zsineget a porban, aztán jött a néni. Lilásbarna, sötét
                     selyemruhában volt, fölül buggyos ujjal (amilyent ebben az időben viseltek);
                     nagyon méltóságosan járt, szemmel láthatólag vizitbe ment valahova. Mikor az
                     erszényt meglátta, megállott, előrehajlott a felső teste, nyeles lornyont
                     illesztett a szemére, és nagyon szigorúan nézett.</p>
					<p>A gyerekek visszafojtott lélegzettel figyelték a kapu mögött.</p>
					<p>A legtermészetesebb mozdulattal, mintha csak valami elejtett tárgyat akarna
                     fölvenni, ami az imént csúszott ki kezéből: úgy hajolt az úrnő az erszény után.
                     De az erszény az utolsó pillanatban kiugrott keze alól, s az úrnő kesztyűs
                     tenyere letottyant a porba - a selyemruhás úrnő letenyerelt a porba, mint egy
                     önkéntelen bohóc, az elfojtott gyermekvihogások kórusában. Különös kis
                     moralitás volt ez, a kisvárosi utca heggyel és patakkal díszletes színpadán,
                     óriás színpadon az apró és pórul járt pénzvágy, elegáns nő képében, s
                     négykézláb, hasa alatt ijedten himbálva rövid zsinóron a gyöngyházas
                     lornyon.</p>
					<p>Az úrnő távolodott, félhangos méltatlankodások haraghabjai közt, s a gyermekek
                     fölényes istenkék, kiknek ártatlan zsinegjén rángott ez a szimbolikus komédia,
                     újra meglapultak a zöld kapu mögött. És akkor jött az Ifjú, a szegény
                     joggyakornok, akit egy pillanatra kézen fog ez a történet, hogy majd leejtse
                     megint - egészen hamar - a névtelen sötétbe. Az utcán újra ott hevert az
                     erszény.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Szegény, de jól nevelt fiú - mert bár apja nem több, mint iktató egy távoli
                     városkában, de anyja sifonjában volt még némi fehérnemű kivarrott koronával -,
                     Laci, Kováts Laci, kissé mélán úszkált e sóti utcák híg naptócsáiban, mint
                     idegen és félszeg halacska. Nyakkendőjén és cipőjén tűnődött, hogy vajon
                     egészen kifogástalanok-e, mert hölgyek közé ment: Hintáss ügyvédékhez; közben
                     nem szűnt meg figyelni a szembejövőket, nehogy egy köszönést elmulasszon, ami
                     mégis kellemetlen. Bár az utcán senki sem volt, ő azért úgy érezte, mintha
                     nyilvánosság előtt járna: egyre húzogatta a kabátját, vigyázott, hogy elegánsan
                     fogja kezében a kesztyűjét s a kurta és vastag sétapálcát, s könnyedén és
                     rugalmasan emelgesse lábát. Tip-top, s szinte kihangzottak léptei zajából -
                     mint egy diszkrét óra ketyegése - a vers ütemei, amit kabátja belső zsebébe
                     rejtve vitt Hintáss ügyvéd elé (mert ő szerkesztette a Sótvidéki Közlöny-t).</p>
					<p>Obligát leánykép, de kissé elmosódva úszkált a felhők közt; ám égetőbb álmok, a
                     Mammon álmai (mert szegény díjtalannak nehéz, ha nincs valami hazulról), pénz,
                     pénz és dicsőség, talán egy egész nyomtatott verseskönyv s vidám, bohém élet,
                     mint a Hintásséknál - settenkedtek benne. Ha pénze lesz, lapot indít, mint az
                     ügyvéd; addig azonban a Kölcsön nyitott tenyereiből kell kikapnia a
                     tízforintosokat, hogy szégyenkezés nélkül foghassa meg Wintersberg báró kártyán
                     kopott kezét. Ha szórhatná a pénzt, mint a báró! - És már érezte az előkelő
                     gesztust a karjában, látta a kidobott ezreseket, nem a kártyaasztalon, hanem a
                     nemzet asztalán, az irodalom, a művészet asztalán... S meg sem látta a
                     gúnyerszényt a kövön. Aranyport szitált szemébe a délutáni nap; hintórobogás
                     zendült egyszerre távolból, mint a Jövő Dicsőség hintajának zaja; s a Hintássék
                     nagy, reményszín kapuja, mint diadalív kanyarodott gépies léptei elé. Hopp,
                     rándult a zsinór, egy erszény ütődött a szórakozott lábhoz. Kapott volna már
                     ijedten utána: de ijedten kapott a kalapjához is, mert a hintó két gyönyörű
                     hölggyel és egy vadászruhás úrral a kisülésen, hopp, mögéje gurult, s megállt a
                     kapu előtt, melyen az erszény, mint varázslat suhant be, magával söpörve egy
                     leejtett kesztyűt; a hintó hölgyei kacagtak, a vadászruhás úr könnyedén ugrott
                     le, Laci, szegény, dadogta a kezitcsókolom-ot.</p>
					<p>- Szervusz, kedvesem! - szólt a vadászruhás úr. Wintersberg báró személyesen, s
                     Laci az irigység gyáva szemét nyitotta rá, amint kiemelte a szép Sátordynét a
                     kocsiból, mint egy virágot a virágkosárból.</p>
					<p>Ó! Ha neki annyi pénze lenne, ő is ilyen bátor mozdulattal... S mélyen
                     elpirult, mert hátha látták azt a másfajta mozdulatát:
                     ahogyan a futó erszény után kapott!</p>
					<p>S mintha a Sors játszana szégyenével, Döme, az öreg Döme lépett ki a
                     kocsizörgésre, hangsúlyt és fontosságot adni zsémbjével a gyerekcsínynek.</p>
					<p>- Bombóresz! - zengett a furcsa, öblös szó, s vihogó gyerekfejek keménykedtek
                     kövér bácsiujjak barackjai alatt.</p>
					<p>- Á, a kedves Döme bácsi! - nyúltak előre a bárói kezek, s már lökték be a
                     kaput a szép asszonyok elé, majd beleütődve a szegény Laciba, ki nem tudta
                     hamarjában, jobbra vagy balra álljon-e félre az útból?</p>
					<p>- Hohó, szép asszonyok kocsisa! -- kiáltott Döme bácsi, de megint a gyerekekre
                     nézve, megpattogott szavának ostora:</p>
					<p>- Hát ti mit csináltok?</p>
					<p>- Hopp, János, a kocsin maradt a cukkedli, a gyerekeknek való - és a kocsis már
                     kotorászott az ülés mögött.</p>
					<p>- Bombóresz: cukkedli? Hát egy kis kunkorított macskagumi nem kéne? - dongott a
                     Döme bácsi vaskos zsémbje, míg Laci pirulva szedte fel kesztyűjét, a gyerekek
                     kissé szeppenve dugdosták az erszényt összebonyolódott zsinórán, csak a kis
                     lady, az egy Gitta dugta fel büszkén az orrocskáját.</p>
					<p>- Játszottunk - mondta, s el-elfúló vihogásokkal pislogott a szegény Lacira,
                     aki olyan mulatságos zavarban kapott az erszény után.</p>
					<p>Döme bácsi kissé értetlen nézte a jelenetet, de a beavatkozás szüksége
                     türelmetlenkedett öreg torkában. Tisztelet az idősebbek iránt: ez a társadalom
                     alapja! Ki látta azt, derék úriembereknek útját állani kamasz tréfával?</p>
					<p>- Derék ember elől térj ki, Emberséggel köszönj neki! Nem tudod a Hármas Kis
                     Tükörből?</p>
					<p>- Nem - vonta fel Gitta kicsi vállát; mély lenézéssel az ósdi könyv iránt.
                     Erzsi belekarolt a barátnőjébe. Sűrű orgonabokrok legyeztek elibük, s Hintáss
                     ügyvéd jött a rózsalugas felől, bárót fogadni és szép asszonyokat, s kinyújtott
                     karja s mosolyának fénye elért a sötét Lacihoz is.</p>
					<p>- Szervusz, Laci pajtás!</p>
					<p>- Üdvözlöm a mi kedves bohémünket! - kiáltott a báró, amint az alacsony, de
                     táncteremnek sem kicsi szobában, a kertre tárt dupla ajtó előtt, illő
                     reverenciával csókolta meg a hazahozott háziasszony kezét: - Szívből sajnálom,
                     asszonyom, hogy az ura ily szeretetre méltó, így minekünk kevés remény
                     marad.</p>
					<p>Hintássné szomorú mosollyal nyugtázta a galántériát, és férjére nézett. Kézcsók
                     és kézcsók között van különbség, s az amit Gyula nyomott e pillanatban a Nelli
                     kacsójának erecskéire, nem hasonlított a bárói reverenciához. Erzsi szemének
                     hőmérője magas fokot jelzett, s Kováts Laci szégyene áthevült, mint mocsár a
                     napon.</p>
					<p>- Nincs itt Miska? - rebbent zavart kérdés Nelli ajakáról. Arca kigyulladt,
                     halántékán még a kocsikázás szele... miért van hát ő
                     itt? Akarata ellen jött a többiek után. Most úgy érezte, otthon kellene lenni
                     Miskánál. De már leültették.</p>
					<p>- Sohse aggódjon Miskáért, majd idetalál az! Tudja ő már, hol kell magát
                     keresni - és Gyula már Döme bácsira mosolygott, aki becsoszogott hosszú
                     pipájával a vendégek után, dörmögve, haragosan: te ugyan jól neveled a
                     lányodat, Gyula!</p>
					<p>- Kell is nekem az ilyen keresztlány!</p>
					<p>- Meg van az nevelve, Döme bácsi - szólt Gyula fölényesen, s ujja közt szivar
                     szállt a báró szájába. - Manap önállóságra nevelünk, s a gyermek maga eszeli ki
                     játékait; a játék az élet próbája, igazi tanulmány, s minek beleszólni?
                     Tanulmány, táplálék a természet dolga; a gyermek okosabb, mint a felnőttek; a
                     fejlődés tudja, mi kell neki. - S ügyvédek ős dialektikája mozzant benne:
                     micsoda érv lesz a Gitta játéka bizonyos szabadabb jogi felfogások mellett!
                     Mindenki lehajol a talált kincs után. Érdekes játék az!</p>
					<p>- Szellemes játék s egészen eredeti - reszketett a Kováts Laci hangja
                     (kamaszkezében elvetélt pofonok bizsegtek), mert súlyos néha a társadalmi
                     simaság szerepe. De Döme bácsi köszönte az ily szellemességet: már megbocsáss,
                     öcsém!</p>
					<p>- Mi lesz a nemzettel, hol a felnőttek kapzsi ösztöne gyermekek játékául
                     szolgál?... - Laci arca vérbe borult a “kapzsi ösztön” szóra; könnyű az
                     öregnek! Háza van! Az ő nagyapja sem hajolt le egy rongyos erszényért! De Döme
                     szónokolt: - Ily nemzetből kivesz a tisztelet, ily nevelés cinizmusra
                     nevel...</p>
					<p>Mondja, hogy Bombóresz! - sivított közbe a kis Noémi, csakugyan nem nagy
                     tisztelettel. Ám Gyula Gittát reklamálta, engesztelésül verset mondani; egy
                     kicsi fenomén!</p>
					<p>- Nem csoda, hisz apja-anyja művész - zengett a báró bókja.</p>
					<p>- Hazafias verset a Döme bácsinak!</p>
					<p>- Nem, apa, nem szavalok - szólt a kis lady komolyan és bizonyos megvetéssel,
                     mellyel a művész szokta sújtani az impresszáriót. Impresszáriók ős fegyvere
                     ígérgetni, de ezúttal a kis gőg hajthatatlan maradt: cukor nem kell, meséskönyv
                     van elég. Felvonódtak a báró pillái, dühös mozdulatot tett a pipaszár a bácsi
                     kezében.</p>
					<p>- Hagyja már szegénykét - mondta volna Nelli, de Gyulára nézve, megrezdült
                     benne az előbbi szó: “Miska tudja, hol kell őt keresni.” Laci a könyvespolcot,
                     a félelmes papírkosarat s az Izsó Búsuló juhászának
                     középnagyságú mását nézte a naiv áhítat nagyítóüvegén. Néha Nellit nézte. Nelli
                     úgy ült ott, mint fogoly állatka, a menekülés tehetetlen ösztönével.</p>
					<p>Gyula tovább beszélt. Ki állítja meg az apát, aki délibábokat villogtat
                     gyermeke szemébe? Gyula nem respektált időt és alkalmat; képes volt Champagne
                     kelyheit ígérni a makacs csöppségnek.</p>
					<p>- Pezsgőt, durrogós bort! - Gitta ismerte már az édes és hangos palackok
                     varázsát.</p>
					<p>- De Gyula, ilyenkor? - riadt fel a szegény háziasszony. - Kávét adok...</p>
					<p>Ó, pezsgőt, kávéhoz! Gitta szája biggyedt, Laci szemei tágra nyíltak, de Gyula
                     embere volt az ötleteinek.</p>
					<p>- Jó a jó akármikor! Csak filiszter köti magát a szokáshoz: ugye, Laci pajtás?
                     - rezzentette meg váratlan aposztrofálás a szerény fiatalemberkét, kinek
                     zsebében még ott zizegett a vers. - Akkor iszom pezsgőt, mikor kedvem jön
                     rá.</p>
					<p>- Úgy van! Éljen a bohémség! - A báró gondolt, amit gondolt, de jó fiús
                     hüvelykujja csattant; s már bújtak elő kis pezsgőspoharak, sohse használt, régi
                     üvegholmi, de azért törött is volt köztük, az is ott állt a glédában. Majd
                     tárgyalás kezdődött, ropogós keszkenőt kötözött a cseléd, míg asszonya óvatosan
                     rágta szájába a Salamonnak-mondandókat; lévén Salamon a városka legúribb
                     üzlete, Ceres és Hébé bőségszaruja, kissé megerőltetett bőségszaru Hintássékra
                     nézve, mely néha csak erősebb szívásokra adta ki cseppjeit a legjobb szívókról
                     gyakran megfeledkező bohémnek. A legjobb szívók tudniillik a Pénz arany- és
                     ezüstfogai, melyeket az ügyvéd könnyen és könnyelműen elhullatott.</p>
					<p>- Ördög látta; sampányert inni fényes nappal! Itt hagylak benneteket! - korholt
                     a Döme bácsi örök dohogása, már künt az udvaron. - Én ezt nem nézhetem!
                     Ruináljátok magatokat! hát csak tessék! - S ment már, öreg, de még súlyos
                     talpakkal, vissza a kerten át a maga házába. A ház mélyebbre vetette árnyékát
                     maga elé. Késő délután volt. A gyerekek megint összeverődtek a kapu körül,
                     bogozgatva a hosszú spagátot; egy, kettő - és az erszény újra kint hevert a
                     kövön.</p>
					<p>- Pszt! A Rozi jön! A Rozi! - hussogott kötelességtudóan Imruska, s újra
                     meglapultak a zöld farács mögött. Az utcán jött a cseléd a ropogós kendőben,
                     hóna alatt szorongatva a pezsgősüvegeket.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Laci az ébenszínűre fényezett könyvespolc előtt állt. Az Osztrák-Magyar Monarchia írásban és képben című mű egyik kötetét
                     lapozta, ahol ősmagyar mondák voltak illusztrálva. Egy táltos a tűz fölé
                     tartott egy gyermeket. A meztelen apróság hadonászott, körül misztikusan
                     kavargott a füst. Egy másik képen hableány vetkezte halruháját a királyfi
                     előtt; Laci zavartan fordított tovább a meztelen rajzról.</p>
					<p>- Ezt nézd, Laci pajtás!... - Album, minőt utazók szoktak emlékül megvenni -
                     nyúlt feléje a Hintáss kezeiben. Velence ringott, holdas lagúna, az első
                     oldalon méla gondolás suhant el boltos márványhíd macskaháta alatt.</p>
					<p>- Ez érdekes, hogy így eveznek: állva - magyarázta Hintáss az ott járt ember
                     fölényével. Tisztelet gyúlt Laci szemeiben; s a nők törékeny ujjai alatt is
                     elakadtak a rézkapcsos, plüsstáblás, arcképalbum kartonlapjai: “Ó,
                     Velence!”</p>
					<p>- Boldog ember, maga ott járhatott! - Fürtök és finom nyak ívének hulláma
                     csapott a könyv fölé, szelíd szemekben tükröződött a képzelt lagúna. A szép
                     Sátordyné megreszketett, mint egy halvány rózsa, ha szegény kertjéből meglátja
                     a holdat.</p>
					<p>- Nincs is szebb - mondta az ügyvéd -, mint egy holdas éj Velencében, ahol a
                     természet és művészet csodái egyesülnek. - Gyönyörű hangja volt, amilyent a nők
                     szeretnek hallani, s tudott beszélni, mint afféle fiskális. - A természet és
                     művészet csodái! - S egy esetről beszélt, amikor holdas este két négert látott
                     birkózni a Riván. Szava kiáradt a Valóság medréből, s a regény édességével
                     öntötte el a lelkeket. Érdekes ember volt, bohém. Még a feleségének is
                     imponált, aki pedig tudta, hogy hazudni szokott. Gyula író volt, s ajkát - mint
                     Borzsák tiszteletes tósztban mondta múltkor - múzsa csókja érte. A földi
                     asszonynak hízelgett az égi vetélytárs. Maga is írónő volt, meg tudta érteni a
                     Kitalálás csábításait.</p>
					<p>Laci térdein azonban reszketett a fölnyitott Album, s úgy ült ott, tengereket
                     és Palazzókat ringatva ölében, füle mellett a szép Sátordyné szőke fürteinek
                     csiklandó csobogása... S még a pezsgőspohárra is vigyázni kellett: ki ne
                     dőljön! Az ügyvéd azonban beszélt, s fordított a könyvben: vén bolthajtás tűnt
                     föl, kis olasz lány kenyeret majszolva, ferde torony, vitorlás csónakok és
                     füstölgő Vezúv. És villák és kutak, ciprus és pínia, várak a hegytetőkön,
                     olajfaerdők, furcsa, keskeny utcák... Ó, nem törődni semmivel, csak menni,
                     menni s végigálmodni e tarka planéta álmait!... S zárak és kulcsok, egy derék
                     férj arca, Sátordy bíró úré, s egy kabátzsebben zizegő vers ríme, villogtak a
                     könyv fölé hajolt fiatal fejekben, az asszonyéban s a joggyakornokéban.</p>
					<p>Nelli arca égett, minden szemben ugyanazt olvasta: “Miska tudja, hol kell őt
                     keresni!” Anyjára gondolt, ki épp ott volt Sóton: gyámoltalan, kislányos
                     gondolat! Kinek panaszkodjon? Ki előtt mentse magát? Ki viszi el innét? Utazni
                     nagy dolog, rengetegbe kerül... S így ültek ott apró szégyeneik s titkos
                     zavarok közt. Fölöttük Hintáss irigyelt, világlátott szemei ragyogtak,
                     istennőtől csókolt ajka magyarázott.</p>
					<p>Gitta, rátarti kis művésznő, s akit elfeledtek, visszalopózva a pajkos társak
                     közül, komoly és szinte féltékeny, kritikusi szemmel követte az apai ajkat. Ki
                     imponál a saját vérének? Gondolod-e vajon, szerelmes férj, utódért lihegő, hogy
                     bírádat löki vágyad a jövőbe, s gyermeked szemei gyarlóságaid lámpásai lesznek?
                     Hideg a gyermekszem, s Gitta apró okosságának tükrében mily komédiás
                     színjátékká torzult e felnőttek “Ó, Itáliá”-ja!</p>
					<p>- Itália, lazaróni, krampampuli, makaróni - összegezte a báró vidám
                     felkiáltójellel az ő saját kis Itáliáját, s megérkezvén immár Sátordy úr is, a
                     szép asszony férje, kártyás tréfával sürgette az urakat komolyabb munkára: -
                     Gyerünk, amiből élünk!</p>
					<p>Olümposzi felhők ültek Miska arcán; mert ki szereti, délutáni sziesztából
                     kelve, édes asszony helyett szigorú anyós szavait hallani? S ez volt Miska
                     sorsa, amint - kabátot váltva, jól nevelt férj - készült Hintássékhoz, a késő
                     feleségért; tudván csakugyan, hol kell őt keresni.</p>
					<p>- Mit csinál Nelli mindig azoknál a Hintásséknál? - kérdezte Cenci néni. -
                     Asszonynak otthon a helye. - S Miskának minden férfifölényére szüksége volt,
                     kivillogtatni Olümposzát a felhők közül, amint a bárót üdvözölte:</p>
					<p>- No, megkocsikáztattad a feleségemet?</p>
					<p>A báró ujjai epedtek a kártyák simasága után: de más következett. A Vezúv
                     teteje sem elég magas hely, hogy a jogtárgyak s jogalanyok ködbe boruljanak oly
                     éles jogi szem előtt, mint a Gyuláé volt. Csak Miska kellett, s régi vita
                     robbant fiskálisszívéből, diadalmas szavak:</p>
					<p>- Mit szól ehhez Beccaria? Nyisd fel a füledet, barátom! Várlak már, és
                     elhagyom érted Itáliát: a kérdés megoldva! Fellebbezhetetlen! Gordiusi csomó!
                     Egy kísérlet, barátom: a gyerekjáték mint experimentum! A jog mint kísérleti
                     tudomány, barátom!</p>
					<p>Miska nem értette, micsoda galimatias ez? Jogi kérdéseket kísérlettel
                     megoldani! S Gyula katedrára ült: egy tudós Cicero:</p>
					<p>- Mert ez a jogi kérdés nem tisztán csak jogi. Minden jogi kérdésben egy
                     pszichológiai kérdés lappang. Lélektani kísérlet: ott fekszik az erszény...</p>
					<p>Nellire nézett, s Nellinek megint az a különös érzése volt, hogy neki beszél, s
                     mindenki látja, hogy neki beszél... Versengés volt ez, melyben Miska alul
                     maradt, mert az ő magyar bölcsessége nem ismerte a tudós szavakat. Ezek a
                     szavak Laci szemében tükröztek csillogón, mindaddig, míg az erszény nevére
                     elvörösödve, megint az albumot nyitotta ki.</p>
					<p>- Ott fekszik az erszény, s jönnek a járókelők. Ismeritek a mesét: “Ragadj,
                     hattyú!” Király, kéményseprő, fehér ruhás hölgy és kövér tanácsúr, kéz kézben
                     összefonódva, válogatás nélkül, a legmulatságosabb farsangi lánc... Ragadj,
                     hattyú! Mindenféle ember jár az utcán. Mármost, kérdem én, van-e köztük egy is,
                     aki le nem hajol az erszény után? Nincs, barátom, egy sincs. Ez az emberi
                     természet.</p>
					<p>Miska vállat vont:</p>
					<p>- Az emberi természet romlott, s azért van a törvény, hogy korlátok közt
                     tartsa.</p>
					<p>- Hozz törvényt a kutyának, hogy ne nyúljon a csonthoz! Mit tehet a törvény?
                     Megmondja a kísérlet, barátom: itt az erszény (a földre mutatott), és itt jön a
                     törvény embere (és játszani kezdte a jelenetet). Megtörtént, barátom!</p>
					<p>Miska tiltakozott: kicsoda az a “törvény embere”?</p>
					<p>- Akárki. Keresd a törvényszéken. Szegény emberek vagyunk mindannyian. Keresd
                     ebben a szobában.</p>
					<p>Laci hajának szelíd búzája alatt hirtelen pipacsok nyíltak ki. Alattomos
                     tekintettel lesett föl egy pompeji utcából. Miska a bírói méltóság szobrává
                     merevedett; mert van-e más védelem sanda gyanúk ellen? Akárki? Aki véletlen
                     arra jön...</p>
					<p>- Kérlek szépen, bíró úr, véletlenül... én jöttem arra... - ugrott ki hirtelen
                     Laci hangja, mint ijedt kis ürge, a beállott csöndből.</p>
					<p>- S aztán? - vetett árnyat a puritán szemöldök. - Megláttad az erszényt?</p>
					<p>- Én, kérlek, bíró úr...</p>
					<p>Miska jogérzete, mint túl finom mérleg, egy porszemet jelzett.</p>
					<p>- Reflexmozgás, barátom, reflexmozgás! - kiáltott az ügyvéd. - Senki sem
                     védekezhet a saját reflexmozgásai ellen. Ez már az emberi természet mélyében
                     van... Atavizmus... Annyi nemzedéken keresztül beidegzett mozdulatok... - De
                     Laci hebegett, mint tetten ért diák.</p>
					<p>- Én, kérlek, bíró úr... én csak... én kétségtelenül visszaszolgáltattam volna
                     jogos tulajdonosának...</p>
					<p>A porszem leröpült a mérlegről, mert Miska szíve nem ismert kétkedést: ám Gyula
                     diadalmi zászlóként lobogtatta meg a kicsikart eredményt, alkalmazva most már a
                     büntetőesetre, mely foglalkoztatta prókátori eszét.</p>
					<p>- Ösztönök, barátom, és nem is tudsz róluk! Mondjuk, hogy vasrács a civilizáció
                     - tebenned! Csötönyi Ferkóban talán csak faketrec. És micsoda ősi, vad tigris,
                     oroszlán, róka, párduc, sakál nem töri át a rácsot, ha szöges bottal hajtja a
                        szerelem!</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>Ó, szerelem, te vörös holdvilág! Ó, szerelem, akiért még ölni is szabad! Miska
                     türelmetlen vonta a vállát, Erzsi távozott tüntetőleg, királynői gondokkal,
                     tragikus háziasszony, Nelli megrezzent, mint a madár, ha a szél feléje csapja a
                     kereplő hangját. Különös szó! Csak könyvek lapjairól villant eddig felé; s most
                     mégis, mintha őt érintette volna, neki szólt, holott Ámor távol volt őtőle. Ide
                     minden fontos dolog csak frázissá gyengülve hatott elő, s a szerelem neve úgy
                     hangzott, mint a hazáé: egy szó, mely semmit és mindent jelentett. Gyula olyan
                     ellenszenves tudott néha lenni... Nagyhangú és tekintet nélküli... Szeméből
                     parazsak estek a Nelli szemébe...</p>
					<p>Ámor a szabad hegyen rázta kereplőjét, és megriadtak az éhes madarak. Lopott
                     pénzről volt szó... A szabad hegyen parasztlányok és -legények kapáltak, akiket
                     Miska már, nem jutván része az apai földből, csak mint vádlottakat és tanúkat
                     ismert.</p>
					<p>Lopott pénz és selyemkendő jól illik a falusi Vénuszhoz, és Gyula valóságos
                     népszínműi hangulatba esett, amint az esetet elbeszélte. A gazda pénze künn
                     maradt a pulpituson, s a legény elvitte, drága kendőt venni a vásáron, mert ő
                     is valaki! Amit az ember talál, az az övé. Az Isten rakta elébe, hogy gőgös
                     szeretőjének megmutassa: ki ő!</p>
					<p>- De ami legkülönösebb és igazán tragikus... No, erre verseket kellene mondani;
                     hogy is van az a Heine-vers, Laci pajtás?</p>
					<p>- Melyik? - Laci, mint nyugtalan kakas hegyezte taréját, a Heine neve elég
                     lévén, hogy a valóság szégyenéből a költészet birodalmába csattantsa át
                     idegzetét, ahol vigasztaló diadalt remélt. - Melyik vers, szerkesztő úr? - és a
                     “saját” verse ketyegett föl megint szíve fölött.</p>
					<p>- Sie stand am Fenster und lachte...[1] Amelyikben a rossz lányról van szó, akiért bűnbe
                     esett a kedvese, s aki aztán kinevette, mikor akasztani vitték... - S Gyula az
                     örök asszonyit aposztrofálta, a mosolygó bestiát, aki szíveinken tipor, és
                     akit, ó, jaj! mindnyájan imádunk...</p>
					<p>“Régi történet, és mindig új marad...”</p>
					<p>- Ez is Heine - sietett Kováts Laci elárulni irodalmi járatosságát -, gyönyörű
                     költemény! - De Miska, mint derék lovag, sans peur et sans
                        reproche,[2] ingerülten s még kissé viszkető
                     lándzsával, síkraszállt a nemért, melyhez anyja és neje tartozott. Ő az örök
                     asszonyit másképp fogja föl. A szívtelenséget nem glorifikálja, a romlottságot
                     nem ülteti trónra.</p>
					<p>- Van ilyen asszony is; de az igazi nő ideálja a szeretet. Szeretni, habár
                     méltatlant is: nemes hivatás, áldott pihenő szigorú életünkben! - S Miska
                     elátkozta a szép s álmos macskát, bársonyba vont körmét, hitvány természetét,
                     mely mindig új gazdát nyal. Házi barátaink örök antagonizmusában ő a hű Eb
                     pártján volt, aki koldusgyalázatba is kész követni urát. A felelősség az erős
                     férfié: a nőnek egy a kötelessége: szívet adni szívért, szeretni azt, aki őt
                     szereti, aki őmiatta bűnbe, bajbajutott. És, ó, különös ellenmondás! Miska, a
                     szigorú bíró, vérré vált Becsület, megvetésének sarkával érintette a nőt, aki a
                     szerelmes orgazdaság “büntetendő cselekménye” helyett a polgárilag
                     feddhetetlen, de mint mondani szokták, széttépett szívektől véres fogú
                     kacagást választotta.</p>
					<p>- Ki kellene nyitni az ajtót - mondta Nelli, mert a késő délután nem tudta már
                     megtölteni erőtlen fényével a falusiasan szűk ablakokon az óriás szobát. Kit
                     nem tesz melankolikussá, ha az árnyék, e kellemetlen vendég, előbátorkodik a
                     sarokból, s melléje ül? Az árnyékok az ördög öccsei, s ő pokoli felsége hálóját
                     teregetik... Nelli eltűnődött a különös tényen, ami ez volt: Miska is leborul a
                     romantikus Bálvány előtt! Laci azonban ugrott, szolgálatkész apród, kitárni az
                     ajtót a fényes udvarra.</p>
					<p>- Ó, köszönöm! - szólt Nelli. - De hisz nekem már úgyis menni kell! - És a
                     vacsorára gondolt, a mindennapi és gépi életre, melyen túl számára csak
                     egyetlenegy szó létezett, alig több, mint egy szó: a romantikus bálvány neve,
                     amely előtt Miska is leborult... Micsoda valóság lehet e szó mögött?</p>
					<p>A nyitott ajtón át látszott az udvar, melyre ráfeküdt már a ház árnyéka; de
                     túl, a Döme bácsi háza még napban ragyogott. A lugasban Erzsi hosszú asztalt
                     teríttetett, s jött már a vendégeket marasztani, mert van csirke a ketrecben, s
                     keserves az egyedül maradás. A súlyos damasztabrosz idefehérlett a lombok
                     közül...</p>
					<p>- Szó sincs róla, barátom, szó sincs hazamenetelről - villogtatta fel Gyula a
                     vacsora utáni skíz és pagát körmök közt táncoló fantomjait. Miska az anyósára
                     hivatkozott, s Erzsi junói paranccsal küldte volna már a tarka kendős íriszt,
                     Cenci nénit is átidézni a rögtönzött muriba.</p>
					<p>- Hagyd, édesem - ellenkezett Nelli. - Magam megyek inkább; úgyis át kell még
                     mennem egyet-mást elintézni...</p>
					<p>- Dehogy hagyom magát: még megszökik! - s Gyula fejére széles karimájú kalap
                     ugrott, s kész cicerone állt ott, szép asszony cicerónéja alkonyi kerten
                     át.</p>
					<p>Bólintott künn az öreg tamariszk, a hold már fönn settenkedett a késő délutáni
                     égen, és titkos szellő járt, mintha most keverné valami falusi tündér a készülő
                     nyárest levegőjét, ezt a csodálatos hatású varázsitalt. A jegenyeakác, mint egy
                     ciprus, hajlongott.</p>
					<p>- Itália! - kiáltott Hintáss Gyula, s mutatta a ciprust, tamariszkot. A szép
                     asszony mély lélegzetet vett, s önkéntelen megállt; könnyű és zavart lett
                     egyszerre a lelke, mint a léghajó, melyből váratlan kidobják a terhet:
                     meginogva szökkent a Hold felé.</p>
					<p>- Lássa, most úgy képzelem - szólt Gyula -, hogy maga a Donna, én pedig valami
                     kóbor s nem egészen tisztességes lovag; tudja mit? megszöktetem! hagyjuk itt
                     Miskát, jó?</p>
					<p>Tréfának volt mondva, de Nelli nem tudott rá felelni; rózsaszín torkában ijedt
                     szavak akadoztak, mint csengős bárányok a kerítés körül; a pezsgő melege verte
                     halántékát, s egyszerre, minden ok nélkül, a holnapi lekvárfőzésre gondolt,
                     mintha egészen komoly dolog volna, amit Gyula mondott, s csak a lekvárfőzés
                     állana útjában.</p>
					<p>A kapunál voltak, s Gyula előreeresztette a karcsú és finom alakot; bolondos
                     bókokkal, melyek csak tőle teltek ki; de ki vette komolyan a Gyula bókjait?</p>
					<p>- Mint egy földre szállt holdsugár, aki a feleségem ruhájába öltözött; nem fél,
                     hogy összetévesztem Erzsivel?</p>
					<p>Hirtelen előugrott, és bajszos száját a nyakához értette:</p>
					<p>- Összetévesztettem - nevetett.</p>
					<p>Nelli összerezzent. A kút füze bólintott elébük. Ez már a Döme bácsi udvara
                     volt, s amint hirtelen hátranéztek, meg is látták az öreget az utcai lakásrész
                     előtt az ajtó sötét négyszögében, gyertyával és pléddel, különös jelenés! A
                     konyhából asszonyi dorgálás hallatszott, fukar szemrehányások egy lusta
                     cselédhez.</p>
					<p>- Itt vagyunk, Cenci néni! - kiáltott be Gyula.</p>
					<p>Nelli elővette zsebkendőjét, s lopva megtörölte nyakát, ahol az ügyvéd bajsza
                     érte.</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5</p>
					<p>Ez volt pedig a Szerelem kora Magyarországon, a frázissá vált és Jókaiból
                     tanult szerelemé: mert ugyan mi érdekes lehetett volna egyéb az életben? Döme
                     bácsi, más idők tanúja, túl már a szerelmen, csak unalmat talált sötét
                     szobájában. Ama más idők - melyeket a történelem nagy időknek is mond - nagyobb
                     szórakozásokat ismertek; de eszméik unt ereklyékké váltak, mint régi fegyverek,
                     melyekre többé semmi szükség; hisz minden rendben: haza és szabadság! Mi
                     adhatott még mámort e Szilárdság között? Döme fia, Ákos s Cenci fia, Imre,
                     levonták a konzekvenciát. De ez romantikus konzekvencia volt: önállóbb lelkeké
                     s dúsabb erszényeké. Másoknak csak paródia jutott a mámorból: Salamontól
                     hozatott butéliák s regényekből másolt holdvilágos elragadtatások. Döme
                     azonban, különb kor tanúja, tétlen és dohogva üldögélt elsötétített zsalui
                     mögött, s ki-kijött folyton az udvarajtóba, akármilyen okból. Délután egyre az
                     esőt jósolta:</p>
					<p>- Ma estére megjön. - (De az eső nem jött.) Most pedig, hogy ült az öreg
                     kanapén, és időnként a nádszék felé nyúlt, hol a borosüveg és pohara várták
                     domborulataikhoz idomult tenyerét; egyszerre váratlan könnyűség éreztette
                     izmaival, hogy az üveg üres: ami, pláne így vacsora felé már, nagyobb expedíció
                     alkalma volt. Fölkelt, s vállára fektette nagy plédjét (mert a pincébe
                     készült), majd gyertyát keresett. Vén ezüsttartóba dugta be a gyertyát, melyre
                     még a felesége, szegény Stanci horgolt vastag pamutkráglit, s meggyújtotta.
                     Kemény, vén léptei a hátsó udvar tégláin kopogtak, a gyertya vörösen pislogott
                     még világos égben, nagy kulcsok, sötét üveg s szürke bádogtölcsér voltak a pléd
                     alatt. Bort hozni: ezt oly kevéssé bízta volna másra, mint költő rímeit.</p>
					<p>Ó, az édes, dohos, hűs, nyári pinceszag!</p>
					<p>És még a bor síkos ízével torkában (mert fölszaladt egy korty a lopóból) látta
                     az öregúr a tréfás alkonyi jelenetet: donna s cicerone, bolond bajusz és
                     gyenge, csiklandós nyak, dramatis personae, s Cenci néni
                     hangja és a holdvilág, zárójel közt, az instrukciókban; banális némajáték!
                     Hazug hold és henye Szerelem!</p>
					<p>- Ez a svihák Gyula! - csóválta ősz fejét Döme bácsi, féltőbb szeretettel
                     szorítva hóna alá a tele üveget. Mit látott és mit nem? - Húgomasszony
                     gavallérja! - mondta, és: - Haszontalanok! - szegény Ákos is előtte volt újra,
                     az örök kísértet a tékozló fiú, aki balerinák után szaladt tőle Bécsbe. - Ezek
                     a mai gyerekek! - Apai zsörtölődések meggyűlt szellemei törtek föl az öregúr
                     lelkében. Ez az egész világ tékozló, pajkos és meggondolatlan gyerekekből
                     állott.</p>
					<p>Húgomasszony itt hagyja a házat egész délutánra; nem cseng át finom hangja az
                     árvácskák fölött, nem jelenik meg sugár alakja az udvar végében... Miska pedig
                     a 67-es újságot olvassa, bölcs férj s megfontolt politikus: de más volt a
                     bölcsesség ama más időkben! Nem lesz ebből az országból
                     már semmi.</p>
					<p>Nelli közben ment már vissza Gyulával Gyuláékhoz, szótlan s akaratlan, mintegy
                     megbénulva az ügyvédi bajusz érintésétől (mint némely bogarak csápjuk
                     érintésével megbénítják egymást). Cenci is velük ment, prókátori persuasióra, s
                     csakugyan ez lévén legokosabb; ám a gyerekek nem akaróztak abbahagyni a
                     játékot: Cenci bölcsessége nem törődött velük. Nelli pedig nem tudott törődni
                     semmivel. Döme már visszaért szobájába. Gondosan letette az üveget az
                     asztalra, megtörölgette, és töltött magának. Aztán leült megint kinyújtott
                     lábbal a kanapéra, és elővette a maga újságját, egy nagy függetlenségi
                     lepedőt. De nem derítette föl honfiúi szívét, amit ott olvasott.</p>
					<p>- Semmi sem lesz ebből az országból - dörmögte. - Minden kiváló embere odaadja
                     magát a hatalomnak.</p>
					<p>Összedugta kezét, és behunyta szemeit. Haragos hullámok környezték öreg lelkét,
                     mikor egyszerre egy egész más hullám csapott feléje - mint fürge csónak ezüst
                     uszálya zord tengerhabokon -, csengő nevetés, gyereknevetés a szomszéd
                     szobából. Imruska még kora délután bekéredzett oda - mint máskor is gyakran -,
                     mert mindenféle csodadolgok voltak a Döme bácsi belső szobájában, amikkel el
                     lehetett játszani: egy egész nagy pipagyűjtemény, fából faragott láncok, amiket
                     szabadsághősök készítettek a tömlöcben, egy lapos vadászpohár és szarukürt,
                     különböző tréfás markolatú sétapálcák, nagyszerű agancsok és egy kagyló, amiben
                     a tenger zúgása hallatszott. Egész délutánokat ült itt a fiúcska, csöndesen
                     babrálva, mint kis tudós a múzeumban. De illik-e csöndes tudóshoz e kacagó
                     interferencia, zavarva öreg barátja hullámait? Döme benyitott, s Imruskát
                     különös pozitúrában találta: majdnem kifordulva az ablakon.</p>
					<p>- Bombóresz! Levisz az ördög! - Döme feledte már-már a tiszteletlen játékot,
                     mely künn az utcán folyt, s most agg dühe haszontalanságának új példája meredt
                     elébe. Agancsok és kagylók, pipák s láncok helyett a kis tudós az Embert
                     vizsgálta: veszedelmes és frivol tanulmány! Térdestül a deszkán, épp kicsapta a
                     zsalut, nevető kis kém és hálás publikum, ki tudja, hányadik felvonására az
                     Erszény komédiájának. S fél testtel már maga is a színen: leste valamely
                     önkéntelen Aktor dicstelen távozását: bár az Aktor ezúttal nem mozdult, lévén
                     épp a híres Juli néni; következményekkel terhes véletlenség! Tisztes öreg néni,
                     és vihogó, vásott gyerekkórus: Elizeus medvéit idézte a szcéna, s Döme bácsi
                     már uszította is a medvéket, melyek úgyis majd kitörtek lelke vén ketrecéből.
                     Fogatlan és jámbor mackók különben, még inkább a dörmögő fajtából: komolyságot
                     szögezve a vihogók ellen, mert vásott, durva csíny nem illik magyarhoz: a
                     hazának komoly polgárokra van szüksége.</p>
					<p>- Hol az a légycsapó?</p>
					<p>S mint Nesztor hajdan a szónoki bottal, úgy állt Döme bácsi a légycsapóval,
                     szavainak honfizáporát ismét a pöttön fiúra zúdítva: mert leigázott ország
                     gyermekének legzsengébb években kell megtanulnia a haza szent nevét s e szent
                     névhez illő komolysággal élni: Magyarország pedig leigázott ország. De ám
                     minden a példaadástól függ; és minden ország támasza, talpköve a tiszta
                     erkölcs... Az öreg lélek fájdalommal telt el, csak pezsgőt, tékozlást,
                     holdvilágos udvarlásokat s megalkuvó bölcsességet látva e szerencsétlen földön,
                     melyet legjobb fiai maguk adtak az idegen hatalom kezébe. A haza lelkiismerete
                     kialszik...</p>
					<p>Hopp! Zsón, a sárga vizsla, ugrott föl a hangos beszédre alvó vackáról,
                     lihegve, szökdösve, csahogva. S a kisfiú, régi hallgatójuk, törpe Démosz két
                     nagy rétor között, egyformán nem értve szavaikat, fontos érdeklődéssel fordult
                     mindkettejük izgalmára, mint egy különös természeti tüneményre.</p>
					<milestone n="5" unit="endSubChapter"/>
					<milestone n="6" unit="startSubChapter"/>
					<p rend="head">6</p>
					<p>Pórul járt Xantippék nyelvét ki köti meg? Szégyen és zavar zsinórján
                     rángathatod az egész világot; Juli nénit nem hozod zavarba. Oly színész ő, aki
                     beleszól a komédiába, mint Mefisztó hajdan az Isten komédiájába: örök gáncs
                     szelleme. Juli néni Erzsi nagynénje volt, bizonyos pallosjoggal az Erzsi
                     gyerekei fölött; rajta nem fogott az Erszény szégyene. Még neki állt föllebb.
                     Szavainak fogaskerekével csapott a Döme bácsi kemény mondatai közé; s
                     indukálva, mint áram áramot, váratlan vádak derengtek ki. Öregek értik egymást;
                     másképp beszélnek egymás közt, mint fiatalokkal; szavaik különös hálót fonnak,
                     amilyenben sok madár vergődött már. Juli néni álnokul Imruskát sajnálta, akiért
                     épp jött a tarka kendős Írisz Hintásséktól: “Vacsorázni!”</p>
					<p>- Úgy, hát az anyuska Hintásséknál van; ugye ott, aranyom? No, kicsi gyémántom,
                     átviszlek én hozzá! Mindig ott van, ugye? Szegény Erzsi!
                     - fordult vissza az ablakhoz Döme bácsi felé. - S az a gazember még
                     kényszeríti, hogy egyforma ruhában járjanak. - Juli néni a pallosjogot
                     kiterjesztette az apára is. - Mindenre képes az! Primadonnát öltöztet; tudnék
                     én beszélni! No, gyere, aranyom, ne csináljunk itt fenszterpromenádot! Eredj,
                     te is az apád lánya vagy! - intette le Gitta gúnyos ajkát, s tüntetően kézen
                     fogva Imruskát, ment be a zöld kapun.</p>
					<p>Imruskának az az érzése volt, ami minden este, mikor vacsorázni és ágyba
                     szólították: “Én még nem játszottam eleget!” Bőre kicsit utálta a Juli néni
                     kövér kezét, mint minden idegen bőrt, kivéve azt, ami anyi arcán és api
                     tenyerén van. Felsőbb hatalmak vonszolják ide-oda szegény kisgyereket, s Juli
                     néni kellemetlen és idegen hatalom volt, aki őt “aranyomnak” s anyit
                     “anyuskának” szólította. Ma egész délután a nagyokat tanulmányozta, idegen
                     hatalmakat, furcsa, gépies, fontoskodó és félelmesen komikus mozdulataikkal,
                     amint kapkodtak az Erszény után... Gitta tudta a titkaikat, a nagy, hideg és
                     csodásan okos Gitta; de őtőle nem merte kérdezni, s nem merte elárulni, hogy ő
                     nem tudja... Döme bácsitól kérdezhette volna, de az meg sem értette volna a
                     kérdést...</p>
					<p>Közben a Hintássék nagy szobája egészen besötétedvén, a társaság a kertbe
                     vonult ki. Amint Gyula távozott Nellivel, egyszerre a lelkekre szakadt a
                     sötétség: senkinek sem volt mondanivalója. Erzsi úgy nézett utánuk, mint
                     leszállt nap után. Látnia kellett őket, kínlódva, fájdalmas pózban, de látnia
                     kellett! Mihelyt nem látta, bizonytalan s védtelen lett. Az alacsony plafon
                     szinte kontyáig ereszkedett, s a behajlott üvegajtó faváza börtönrácsnak tűnt
                     fel... csupa gúny, mögötte rózsa, hold, tamariszk. Ó, ha férfinak születhetett
                     volna! Künn várt a terített asztal, székeket cipeltek ki az udvarba.</p>
					<p>- Majd én segítek - ugrott Kováts Laci, alig lesve már ő is Hintáss Gyulát,
                     szép asszony lovagját és hatalmas szerkesztőt (még mindig a zsebében volt a
                     vers).</p>
					<p>- Lesz még egy párti vacsoráig? - idézték a báró vágyai a női
                     labirintuskertekbe eltévedt fiskálist a férfiúi komolyság asztalához, a
                     kártyaasztalhoz. Hintáss Gyula jó eszű tarokkista volt s megbecsülhetetlenül
                     hazárd a ferbliben; kár itt minden percért. Miska azonban hallgatott, s
                     kedvetlenül nézett Hintássnéra, aki mintha a felesége ruháját vette volna föl;
                     az anyósa délutáni szavaira gondolt. Miska nyugalmát komoly veszély fenyegette;
                     holott ez legnagyobb kincse a férfinak.</p>
					<p>Ekkor jöttek vissza Gyuláék Cenci nénivel. Erzsi hátrament a vacsora iránt
                     intézkedni. Laci szíve megdobbant:</p>
					<p>- Szerkesztő úr, kérlek...</p>
					<p>- Hogyne, hogyne, Laci pajtás - de Gyula szemei ugráltak, mint bolondos esteli
                     madarak, s kezében a széles, taljános kalap panegiriszt csóvált az alkonyba. -
                     Te költő vagy, te érzed!</p>
					<p>- Mit?</p>
					<p>Már az alkony kitárta legyezőjét, már a hold halvány arca is megelevenedett,
                     mint színésznőé, ki este rakja fel a festékeket.</p>
					<p>- Szerenád kell, barátom, gitár kell... Megállj csak! - futott be Gyula a sötét
                     szobába, míg Cenci néni kissé szigorúan nézte a szép alkonyt: nem akar eső
                     lenni!</p>
					<p>S már látta, mily törpén maradnak szőlőbogyói, s mily alacsonyra kell majd
                     felmeszelni óriás kádjára az idei évszámot: az 1892-set.</p>
					<p>Nelli úgy nézte Gyulát, mintha most látná először. Különös, bolondos ember! S a
                     véletlen úgy akarta, hogy Gitta szemei, Juli néni szája s Imruska világot
                     felfedező lábai éppen akkor értek oda, mikor Gyula kijött, furcsa toalettben:
                     egy ágyterítőt vetett át a vállán, mint valóságos carbonariköpenyt, s egy
                     rozzant gitárt pengetett kezében, pergetve, szaporázva, mint igazi talján:</p>
					<p>
                     Io mi sono poveretto Senza casa, senza letto...[3]
                  </p>
					<p>- Á, itt mulatnak, úgy látom! - Juli néni agya, mint rendőri album, gyűjtötte a
                     terhelő fotográfiákat: gitár, terített asztal és pezsgősüvegek... holott még
                     ünnep sincs. Erzsi is jött már asztal mellé invitálni a társaságot, s megállt a
                     háziúrnő komoly szerepében. - S micsoda klepetus ez?</p>
					<p>- Már megint lehúzta az ágyterítőt! - tört ki az asszonyi panasz, fölköltve a
                     bárói charme ellenkezését.</p>
					<p>- Ó, nagyságos asszonyom, hát illik egy írónőnek ily pedánsnak lenni? - És
                     fölkapta a pezsgőspoharat. - Éljen a mi kedves, bohém házigazdánk!</p>
					<p>- Könnyű magának, Gida! Hallom, tegnap is ezrest dobott a cigánynak...</p>
					<p>- Hódolok a művészetnek - szólt a bárói mosoly, s diszkrét nyújtózás jelezte a
                     tegnapi éj visszatérő hangulatát.</p>
					<p>- De igazán, Gyula, mégse járja, olyan, mint egy gyerek... A múltkor is,
                     képzelje, beszökött a spájzba, és egy egész üveg lekvárt kikanalazott, míg
                     észrevettem... a kislánya komolyabb...</p>
					<p>- Ó, bizony, te is odajöttél, s segítettél...</p>
					<p>- Nelli nem segített? - kérdezte Juli néni, s a zavar angyala röpült át; de
                     lehet-e sokáig zavar ott, ahol egy BÁRÓ van?</p>
					<p>- Emlékszik-e, Cenci néni, Gádoroson? - Gida báró tolvaj ajkai régi lekvárok
                     ízeit idézték; mikor még diák volt, s szegény Imrével csaptak Gádorosra: éhes
                     tatárjárás! Cenci néni kemény kardossága gyakran kapta a hűs meszelt spájzban a
                     két pernahajdert. - Hogy elmegy az idő!</p>
					<p>- Ugye, velünk marad vacsorára, édes Juli néni? - Minő szerelmi bánat,
                     melankólia, nyáresti szomorúság fojthatja le a háziasszony hangját, aki fél,
                     hogy kihűl a vacsora? Imruska esteli felvillanyozottságában különös
                     bakugrásokat vitt végbe az udvaron. Noémi a konyhába lopózott torkoskodni, a
                     férfiak éhesen topogtak. Erzsi állítólag nem kedvelte Juli nénit, de mégis
                     szívesen marasztotta, mert - ó, örök asszonyi ellentmondás! - közönséget remélt
                     bánatának, s kínlódása enyhült, ha méltányló szem látta.</p>
					<p>De Juli nénit otthon várta a vacsora.</p>
					<p>- Jaj, kedvesem, dehogy is zavarom a társaságot! Az uraknak csak terhükre van
                     ilyen magamfajta öregasszony; az asszonyok pedig, úgy látom, nagyon is jól
                     megvannak így együtt...</p>
					<p>S távozott, mintha maga volna amaz angyal, a Zavar angyala, ki csöndet hagy
                     nyomán. A lakoma hallgatag kezdődött, csak Gyula volt, mint mindig, elemében,
                     lenn ülvén az asztal végénél Kováts Laci mellett, vén sas, biztatva a fiatal
                     poétát:</p>
					<p>- Pártoljuk az irodalmat, édes Laci pajtás! Úgysincs semmi vasárnapra a vonal
                     alá... Ne hagyjuk, hogy az asszony írja tele az egész rovatot!...</p>
					<p>Erzsi az ínyét szítta, mert ráharapott a fájós fogára. Laci félve várta a
                     vacsora végét, mert drága asszony a kártya tündére. Neki pedig nem telt drága
                     asszonyokra.</p>
					<p>Erzsi azzal a titkos irigységgel nézte a társaságot, amivel a fogfájós ember
                     szokott nézni maga körül. Nagy bánatai egyszerre eltörpültek; csupán valami
                     kielégületlenség érzése volt benne; úgy kapaszkodott az emberekbe, a
                     társaságba; és ma is, ez a délután, mintha folyton ígért volna valamit; de nem
                     történt semmi. Minden a régiben. És most már úgyis csak egy volt a fontos: hogy
                     kiálljon a fogából a fájás.</p>
					<p>Nelli sajnálgatta, orvosságokat ajánlott neki. Kétszeresen akart barátnője
                     lenni, mintha jóvá kellene tennie valamit. Juli néni célzása hatást tévesztett.
                     Erzsi hálás volt Nelli részvétéért, mert ki más törődött ővele?</p>
					<p>- Miért nem csináltatod meg? - szólt Nelli.</p>
					<p>- Mert nem tudom rávenni magamat.</p>
					<p>- Gyulának erővel kellene téged odavinni.</p>
					<p>- Törődik is Gyula avval, ha nekem fáj!</p>
					<p>Ezt szimbolikusan is lehetett érteni, de Rákhel és Lia sohasem voltak annyira
                     testvérek, mint ekkor.</p>
					<p>- Vajjal csináltad ezt a pogácsát? - kérdezte Rákhel.</p>
					<p>- Csakhogy nem lett oly omlós, mint a tied - felelt Lia.</p>
					<p>- Holnap lekvárt főzök; eljössz? - invitálta Rákhel.</p>
					<p>Vacsora után a társaság megint a szobába húzódott. Erzsi a kvaterkához
                     készített asztalkát; a foga még mindig fájt. A társaság vitája, a macskaasztal
                     körül ülő gyerekek lármája, a Gitta éles hangocskája zavarták idegzetét,
                     legjobban szeretett volna ágyában feküdni és pihenni, pihenni... A báró, mint
                     lovag a sorompó előtt, nem tudta már izgalmát palástolni: idegeinek szüksége
                     volt a hazárd borzongásra. A dúsgazdag ember, aki máskor oly könnyelműen
                     dobálta a pénzét, egész apró összegekért remegni volt képes. Hintáss mondén
                     fölénnyel játszott, mint szeretetre méltó házigazda, örömmel veszítve: kettejük
                     közül inkább őt nézhetted bárónak. Miska bölcsen feledte napi gondjait,
                     kergetve a pagátot, mint ősei a vadat.</p>
					<p>Laci kibicei, és mámoros unalmából epedő pillantásokat lövell a nők felé.</p>
					<p>Imruska végképp kimerülve és felizgatva alszik egy kanapén. De nem is alszik,
                     hanem nézi fél szemmel, hogy hullnak a posztóra a színes képeslapok, melyeket
                     apja oly ügyesen szorít, szélesen kitárt legyező módjára, meggörbített
                     hüvelykujjával. A nők pedig ülnek félkörben, mintha maguk is kártyák lennének,
                     legyező formájú, karikába szorított piperés királynők. Két királyné egy
                     színből, mintha hiba csúszott volna a játszmába; s az álmos Imruska azt sem
                     tudja, melyik az ő anyikája...</p>
					<p>Laci kissé szédül; szivar ég a szájában (amihez nem volt hozzászokva; Hintáss
                     tukmálta rá). Késő volt, de még senki sem akart hazamenni; valamennyien nagy
                     gyerekek voltak, akik még nem játszottak eleget. Mi történt ezen a délutánon?
                     Sóton sohase történik semmi: a föld egyet fordult, és mindannyian öregebbek
                     voltak egy nappal.</p>
					<milestone n="6" unit="endSubChapter"/>
				</div>
				<div type="chapter">
					<head>MÁSIK NAP</head>
					<milestone n="1" unit="startSubChapter"/>
					<p rend="head">7</p>
					<p>Másnap Erzsike a fogfájásra ébredt; nagyon rossz napja volt. A nélkülözhetetlen
                     teendők, amiket a reggel egy nagy lakásban magával hoz, kiállhatatlanoknak
                     tűntek föl előtte; Rozi, a cseléd, használhatatlanabb volt, mint valaha.
                     Hozzájárult ehhez, hogy a gyerekek ördögi jókedvben voltak: a tegnapi
                     társaság fölvillanyozta őket. Gitta mindenáron színházat akart játszani;
                     mindenféle egzotikus kosztümöket próbálgatott, az apját utánozta és a
                     carbonariköpenyt; s maga csinálta lehetetlen szövegeket szavalgatott. Erzsike
                     idegesen szólt rá egynéhányszor, mert az éles kis hang szinte már a fogába
                     nyilallt. De Gitta előtt nem nagy tekintélye volt az anyjának, mert már szóról
                     szóra ismerte szókincsét, s semmit sem tudott mondani, ami neki új lett volna.
                     Erzsi a végén elkeseredve fakadt ki: hogy szinte elszégyellte magát önmaga
                     előtt, s szomorúan gondolt vissza az időre, amikor oly végtelen türelemmel
                     tanítgatta a kisleányt, s oly öröme telt annak figyelmes okosságában, meglepően
                     gyors haladásában. Ó! a türelem eltűnt már, éppúgy, mint az áhítat a kislány
                     szemeiből. Lassanként okosabb akar lenni az anyjánál. Erzsike oly egyedül
                     érezte magát a leánya mellett - nem volt engedelmes tanítvány többé, és még nem
                     barátnő -, csak zavarni tudta. S hozzá Noémi még, a kisebbik, rosszalkodott,
                     danolt, nevetett elcsitíthatatlan, minden pillanatban vigyázni kellett rá.
                     Gyula persze kora reggel óta nem volt otthon. Végre is Erzsike nem győzte
                     tovább az idegességet, befutott a hálószobába, és magára zárta az ajtót, az
                     egész házat ráhagyva Rozira és a gyerekekre. A hálószobában még vetetlen ágyak
                     voltak, ami naponta majdnem délig úgy volt, mert Erzsikének nem volt nagy
                     érzéke a rend iránt, és a cselédet nem tudta fegyelmezni. Most mégis végtelenül
                     siváran és rossz hangulattal hatottak rá a szétdúlt paplanok és párnák, a
                     piszkos mosdóvíz a mosdótálban, s az eltöltött éjnek egyéb nyomai, melyekre
                     anakronisztikusan sütött be az udvar lombjain át a délelőtti nap. Erzsi befúrta
                     fejét a lepedőbe a matracok közé, és sírt; minden bántotta.</p>
					<p>Délben jött az üzenet, hogy Gyulát ne várják ebédre. Valami névnap volt, azon
                     ragadt; villásreggeli mellett, melynek időbeli hosszúsága jóval túlterjedt az
                     ebéd határain. Erre a hírre Erzsi végképp elhagyta magát: semmi se érdekelte
                     többet; azt tehettek tőle a házban, amit akartak. Gitta rögtön föl is használta
                     az alkalmat, s apjának könyvei között kutatgatott, melyek különben tilosak
                     voltak számára; nem is kislánynak való könyvek voltak azok. Gitta félig értve s
                     el-elborzadva, de erős elszánással, hogy mindent megtud, mindenbe betekint, s
                     valami komoly pesszimizmussal lapozgatott bennük. Noémi azalatt fölvette magára
                     az anyja ruháit, föltűzdelve a szoknyát, hogy járni tudjon benne; kifestegette
                     arcocskáját a báró tegnapi cukorkáinak piros papirosaival, kalapot tett és
                     fátyolt kötött rá. Majd titkolózva beszélgetni kezdtek, s Gitta kioktatta húgát
                     a természetnek bizonyos félig-meddig sejtett, a kislányokat különösen érdeklő
                     misztériumairól, kéjes borzadásokkal fantáziálva ki egy sötét képet a
                     csúnyaságokról és szenvedésekről, amelyeken a nőnek keresztül kell menni; s
                     behunyta szemeit:</p>
					<p>- Ó, jobb lett volna sohasem születni!</p>
					<p>Rozi, a cseléd, a krumpli felét eldobálta, mert nagyon is apró volt, s nehéz
                     lett volna meghámozni; de végül ezt se tették föl, és az lett, hogy nem is
                     készült ebéd, mert az asszony nem jött ki a konyhára - a tegnapi maradékokból
                     ebédeltek. Erzsike, szegény, keserűen gondolt a kedves háztartásra, amit ő
                     álmodott menyasszonykorában: ahol oly simán megy minden, mint a jól
                     megolajozott kerekek; a cseléd szépen megtakarít, ebéd után leszedi az asztalt,
                     kiszellőztet, az úrnő pedig leül a kis női íróasztalhoz, az apró fiókok elé,
                     hol kívánatos rendben hevernek a szép selyemszalaggal átkötött illatos kis
                     levélcsomagok, előveszi kapcsos, rózsaszín lapos albumkönyvét, s romantikus
                     aforizmákat ír bele vagy esetleg szerelmes novellát, amit a férje lapjának
                     holnapi számában irigyen fognak olvasni a barátnői. Úgy képzelte: hogyha bánat
                     éri, visszavonul e meghitt íróasztal mellé, s a titoktartó papirosnak fogja
                     elpanaszolni sebeit, s meghitt jegyzeteiből merít vigasztalást... Most is leült
                     a kapcsos könyv elé. De az éles fogfájás elűzte minden gondolatát; a kis
                     asztalka rendetlensége visszariasztotta (mert tegnap valami fényképeket
                     mutogatva a vendégeknek, kirakodott, és mindent úgy hagyott), s különben is
                     minden, amit írni tudott volna, frázisnak tűnt föl előtte: a valóság
                     leírhatatlan volt.</p>
					<p>Egyszerre ledobta a tollat, és fásult arccal nézett maga elé; fogába újra
                     beleállt a fájdalom, és agyáig cikázott. Ó, istenem! Senki sem volt, aki őt
                     vigasztalja, babusgassa, fogfájós unalmát oszlassa. Gyula távollétét megszokta
                     már, őneki ott kellett lennie mindenütt; a zseniális ember a világé; nem ülhet
                     a felesége szoknyáján egész nap. Az ügyvédnek Pesten is gyakran akadt hivatalos
                     dolga, s egy egész sereg író, színész, festő, politikus nevét hozta minden
                     alkalommal haza, akiket látott, hallott, megismert az ilyen útjain... Erzsi
                     fantáziája villogott, s asszonyisága megalázkodott: Gyulának minden szabad! S
                     romantikus vágyai támadtak: szerette volna magát áldozatul vetni a Gyula
                     életének ragyogó kerekei alá. A nagy kincs nem arra való, hogy vigasztaljon,
                     inkább, hogy gyötörjön! S ő készen már minden gyötrődésre, idegei mégis
                     kiáltoztak, jajveszékeltek, oly élesen, ahogy csak a fogak idegei tudnak; s
                     lelke vigasztalásért epedett, meleg, asszonyi részvétért...</p>
					<p>Miért nem jő Nelli? Igaz, ő lekvárt főz. S forró irigység öntötte el a szívét;
                     mily boldog az asszony, akit eltöltenek házi gondjai, aki azokban kielégülést,
                     megnyugvást találhat! Ő csak kellemetlen érzésekkel tudott gondolni hanyag
                     háztartására. Nelli mindenben különb asszony volt őnála. S az irigységből
                     egyszerre lelkes bámulat lett: szinte érzékien lengett elébe barátnőjének
                     szépsége, s egy pillanatra még fogfájásáról is megfeledkezett. S úgy tűnt föl
                     neki, hogy Nellit elveszíteni még sokkal kínosabb volna számára, mint Gyulát...
                     Kije volt, ha Nelli nem? Gyula csak egy zsarnok gyerek! Ki érez ővele? S kivel
                     beszélheti meg kicsi, asszonyi dolgait, cselédet, gyereket, kitől kérhet apró,
                     praktikus tanácsot? Gyulának nem lehetett hasznát venni. Szüksége volt Nellire,
                     mint a levegőre. Tulajdonságaik kiegészítették egymást, s Erzsi azt képzelte,
                     hogy fel tudná áldozni magát barátnéjáért és Gyuláért: megvert önérzete
                     tobzódott ebben... A fájdalom és áldozat kéje s büszkesége: romantikus szíve
                     erre vágyott, s írónő létére novellát csinált erről magának, melyet már majdnem
                     élt. Érzelmes és naivul perverz novella volt, amilyen csak ebből a talajból
                     kelhetett, e naiv, unott és céltalan életből, mely Erzsi körül erjedt; mint
                     langyos tőzegből romantikus és kékes villanások.</p>
					<p>(Künn nagy, hivatalos épületek nőttek, a városban most emelték a Törvényszéki
                     Palotát; vasutakat raktak, mozgalmakat szerveztek; az Állam működött, mint egy
                     óriás gép: de az emberek ellankadtak. Kerekek voltak, gondolkodás nélkül; mi
                     szükség volt arra? A felhúzott masina magában járt már, mint halott gépész
                     masinája, gondolat és alkalmazkodás nélkül tragikusan. A kerekeknek jó volt a
                     Miska bölcsessége; akik pedig nem tartoztak a hivatalos kerekekhez, Gyulák
                     módjára kissé céltalanul szaladgáltak, mint az üstökösök a naprendszerben:
                     aminthogy üstökösként ünnepelte Gyulát a Borzsák tiszteletes múltkori tósztja
                     is. Ész és ábrándok feleslegesek voltak ebben az országban, s így
                     visszafejlődtek, vagy különös, parazita képződményekké virágoztak ki, mint a
                     Gyula esze s az Erzsi ábrándja... De ezek a moralista széljegyzetei, amik nem
                     tartoznak a történethez.)</p>
					<p>Erzsi novellája csodálatos megbocsátásokról és önfeláldozásokról álmodott,
                     olvadt cukorban fürdő szívekről; a szeretet orgiáit fantáziálta, “lelkek
                     egyességét”, túl az önző kettőn: üres fantázia, mert önző a világ! A három test
                     problémája nagy és súlyos kérdés a csillagászoknak. Mily egyszerű volna
                     mindjárt minden, ha csak két csillag egyedül forogna az űrben: helyezz be
                     harmadikat, s az eredmény kiszámíthatatlan. Miska azonban negyedik volt: bölcs,
                     de erős férfi, aligha kapható romantikus és perverz megbocsátásokra. Miska a
                     valóság volt, nyugodt és megingathatatlan; akit Erzsi szimbolikus sziesztában
                     talált, ebéd utáni hangulatban, a bőrpamlagon heverve s ingujjban. (De amint a
                     szép asszonyt meglátta, fölugrott, és fölkapta kabátját, igazi úriember.) Erzsi
                     jött, mint tragikus barátnő, szíve és foga fájdalmától hajtva, s alig tudta,
                     hogy jön: kalap nélkül jött, kissé zilált hajjal és öltönnyel, s szinte
                     türelmetlenül kérdezte:</p>
					<p>- Nellike itthon van?</p>
					<p>- Sárkányt ereszt - felelte Miska, férjek kedélyességével, kik az anyósról
                     beszélnek, jóllehet ő volt az Ideális Vő. Cenci azonban csakugyan utazott,
                     miért, miért nem, váratlan megelégelve a sóti látogatást: utazott okosan (s
                     mint akinek itt bolondságokkal kéne törődni); józanul, mint a sors; s már
                     látszott is a nyílt ajtón át Nelli, csomagolva nagyban egy régi kofferbe, a
                     szigorú anya parancsai szerint, aki most is úgy bánt még az asszony lányával,
                     mintha nevelni és megregulázni való gyermekleány volna.</p>
					<p>- A pincetokot üresen viszi, mama?</p>
					<p>- Hát! - Athénbe baglyot vinni és Gádorosra bort, sértésnek és dőreségnek
                     látszott. - Ami nekem kell, ennehány korty az útra, tedd a kofferbe, az uzsonna
                     mellé. - S hogy a fogfájós Erzsi jött, kis flaskót vett elő, melyben
                     kökénygyökérből főtt lé barnállott. - Mindig hordok magammal, ahányszor útra
                     mék. Vegyél abból egy csöppnyit a fogadra, s tartsd rajta sokáig, aztán
                     repetáld meg, az majd kiállítja. Nelli, nem nézel a lekvárod után?</p>
					<p>- Jaj, szaladok! - Nelli sajnálkozott, hogy nem várhatott a lekvárfőzéssel,
                     mert túl érettek voltak a barackok.</p>
					<p>- Várj, megyek én is! - integetett Erzsi, beszédre képtelen, mert a szája tele
                     a barna és fanyar lével, amit fogára vett. Ó, mily türelmetlen volt már
                     Nellivel egyedül maradni! Mintha csak attól függne, hogy minden bánatát végre
                     kisírja: meg tudta volna ölni Cenci nénit.</p>
					<p>- Nagyanyi! Gyün a kocsi! Gyün a kocsi! - hahózott egyszerre Imruska hangja az
                     udvarról, s szaladt a kocsis mellett, apró ostorának csapásaival utánozva a
                     nagy, komoly ostort. S a kis öregasszony, bottal a kezében - ugyanavval a
                     bottal, amivel otthon a szőlejébe szokott járni - útra készen topogott már a
                     kapu felé, mögötte Püspök, a kocsis, emelve a koffert, magasra lódítva a
                     pincetokot.</p>
					<p>- No, ebbe sincs ám sok! - konstatálta megázott hangjával, mert őbenne több
                     volt.</p>
					<p>- Hát te meg örökké vedelni akarnál? - riadt Cenci néni, nagyot döfve botjával
                     a földre, s élesen nézett a kocsis arcába, mindig éber emlékezéssel. - Te
                     vitted az Ákost!</p>
					<p>Csakugyan, Püspök volt az, aki Ákost szokta vinni egykor, a Döme bácsi fiát, s
                     ő volt vele azon az emlékezetes utolsó úton is, amikor félig holtan és szinte
                     vérében került le a kocsiból; de mit tehet arról a kocsis: igaz-e? Ám ragyogott
                     a nap, virgonc lovak toporzékoltak a kapu előtt, kocsis és úrnő pompás útnak
                     nézhettek elébe: s Cenci örült, hogy megy haza elhagyott szőleje felé, jobban
                     érezve magát a kocsis egyszerű lelkével, mint úri társaságban.</p>
					<p>- Naplementre ott légy ám, hallod-e?</p>
					<p>- Szép időnk lesz - mondta Püspök, a lovak közé vágva, s Erzsinek ott kellett
                     még maradni, integetni Nellikével ősi szokás szerint, míg csak a hídon
                     felgördülő kocsi el nem tűnt az utca túlsó hajlásán a Templom tér felé. S a két
                     asszony karonfogva jött vissza a házba, gondolatokkal, melyektől egy szőlőszem
                     meg nem érett, egyetlen kerék meg nem mozdult.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">8</p>
					<p>Nellike repült a konyhába, lekvárt keverni. Izgatott volt, mint minden
                     háziasszony befőzés idején; meglobogott könnyű, kék csíkos ruhája, amint
                     végigszaladt az udvaron.</p>
					<p>- Mamának is most kellett elutazni: nem várhattam az érett barackommal -
                     mondta. - Még utóbb odaég! - A kis kéz fehéren csukódott össze a főzőkanálon,
                     mint száron a virág.</p>
					<p>A meleg, édes gőz betöltötte a konyhát, és a lelkekbe szállt; Erzsi fájós fogát
                     forrón csapta meg, s egy pillanatra kiállította belőle a fájást.</p>
					<p>- Keverjem?</p>
					<p>- Nem, nem! - Nelli nem adta át a főzőkanalat. A nemes, sűrű, sárga lé forrt és
                     pöfögött, mint Dante poklában a szurok, szálkás fénye tompán megcsillogott az
                     óriás lábosban.</p>
					<p>Erzsi közelebb tartotta az arcát.</p>
					<p>- Fáj? - kérdezte Nelli.</p>
					<p>Erzsi csak a kezével intett; mozdulata fáradt volt, s valahogy nem illett a
                     tűzhely mellé: egy ideges férfi mozdulatára emlékeztetett.</p>
					<p>- Téged szeret! - mondta egyszerre, halkan, fölvetve szemeit a mellette álló
                     Nellire.</p>
					<p>A kéz megrándult a főzőkanálon: egy égő csöpp pöffent rá a nedves fényű arany
                     bugyborgásból.</p>
					<p>- Ugyan menj már, Erzsi! Miket mondasz!</p>
					<p>- Ó, Nelli, ha te tudnád! - A nagy kék szemek lázasan tapadtak Nelli ruháira. -
                     Csak a ruhát szereti már rajtam, mert a tiedhez hasonlít. Az este is, amint
                     elmentetek... - A lekvár gőze nedvesen gyöngyözött le a lángba borult arcon, a
                     szerelmi fetisizmus egy különös esetére gondolt. Ó, Gyula magas kedvben volt az
                     este!</p>
					<p>- Gyula bolond... De Erzsi, te képzeled csak... ne gyötörd magadat! A végén
                     mindig visszajön tehozzád!</p>
					<p>Erzsi szomorúan rázta a fejét, és könnyel teltek a szemei.</p>
					<p>- Én azért jó barátod maradok, Nelli... - mondta halkan. - Akármi történik
                     is...</p>
					<p>Nelli cukrot töltött a lekvárba, fehér zápor hullt alá a papírtölcsérből,
                     melyet a finom, gyűrűs ujjak ritmikusan ráztak.</p>
					<p>Erzsi komoly tekintettel kísérte a munkát.</p>
					<p>- Most mindjárt meg fog ritkulni - mondta Nelli. - A cukor megritkítja.</p>
					<p>- Te, tudod mit, Nellike? - szólt hirtelen Erzsi, fölvetve a szemét. - Én neked
                     adom őt!... Én talán boldogabb leszek, hogyha veled tudom...</p>
					<p>Hopp! A papírzacskó kicsúszott a gyűrűs ujjak közül, és mindenestül belezuhant
                     a kavargó, forró, gőzös lébe.</p>
					<p>- Ugyan, Erzsi!... Bolond vagy!... Nekem van már uram...</p>
					<p>- Szereted Miskát? - kérdezte Erzsike.</p>
					<p>Kissé rossz lelkiismeret felelt a kérdésre, mert Nellinek eszébe jutott, hogy
                     ma egész délelőtt elő akarta keresni a Sót és Vidéké-t,
                     a Kováts Laci múltkori verseiért, melyekről tegnap az a gyanúja támadt, hogy
                     őhozzá szólnak; de hát ez csak nem bűn?</p>
					<p>- Persze hogy szeretem... De regényes lettél egyszerre!... Ilyesmiről nem
                     szokás beszélni...</p>
					<p>- Nem szereted! - kiáltotta Erzsi. - Nem szerethetjük azt, akiért nincs okunk
                     aggódni... akiért nem ülünk fenn éjjelente, lesve a kocsik zörgését az utcán...
                     aki nem csal meg, aki mindig egyformán a mienk... a biztosat nem lehet
                     szeretni...</p>
					<p>- Meg kell nézni, jó-e már? - szólt Nelli, s a főzőkanállal kiemelt egy
                     csipetet a forró aranyfolyadékból. Kis porcelán tányérra csöppentette, s az
                     ablakhoz vitte.</p>
					<p>- Ha megbőrösödik, jó.</p>
					<p>Az ablakból, mely a Hintássék szomszédos udvarára nyílott, a tamariszk látszott
                     s a jegenyeakác, a délután enyhe fényében. A nap megcsillant a tányérkán, s a
                     lekvár szőkeségén. A hűsebb levegőtől finom bőr vonta be a kocsonyás, drága
                     édességet.</p>
					<p>- Jó.</p>
					<p>- Én tanulni fogok - mondta Erzsi. - Elvégzem a tanítóképzőt... a lányaimmal is
                     elvégeztetem...</p>
					<p>- Légy szíves, add közelebb azt az üveget! Hadd töltöm bele... Hű, most a
                     kezemet megégettem...</p>
					<p>Az üvegek sorban álltak a szekrényen, tisztán csillogtatva átlátszó hasukat, s
                     Nelli óvatosan fogta meg a nagy lábost puha konyharonggyal.</p>
					<p>- Gittával elvégeztetem a gimnáziumot - folytatta Erzsi könnyes terveit. -
                     Aztán egyetemet: mint Gyula gondolta. Ő örökölte a Gyula tehetségét... Dolgozni
                     fogunk... Tanulni... Nő is tud tanulni... Új életet kezdek...</p>
					<p>Ó, emancipáció, erő, önállóság, szabadulás a zsarnoki nemtől: különös utópia a
                     régimódi és nyájas konyhában! A rézedények csillogtak a falon, a nagy kemence
                     nyitott szájával álmosan bóbiskolt. Tanulni: ez úgy hatott itt, mint a végső
                     kétségbeesés; új életet kezdeni: úgy hangzott, mint az öngyilkosság. Nellike
                     gyenge szíve megrémült: mindez oly végletes volt! Vizsgákat tenni asszonyfővel!
                     Gimnáziumba járni, mint a zsidó kisasszonyok!</p>
					<p>- Ó, Erzsi, hallgass hát, mért beszélsz ilyeneket?</p>
					<p>És feltárta a Spájz gyalult ajtaját. Menekült oda, mint papnő a szentélybe:
                     gyámoltalan kis Iphigenia... Különös, jó szagok terjengtek itt, hűvös és üdítő
                     fülledés; s Nelli megállt a bámuló tejfelesbögrék és zsírosbödönök, megállt a
                     befőtte süvegek pergamensüveges hadserege előtt; egyszerre elfeledte, mit is
                     akart innen? Igaz lenne, hogy ő Miskát nem szereti? - kérdezte valami benne
                     ijedten: még sose gondolt erre. Zsibongó kérdésektől villogott az illatos
                     félhomály.</p>
					<p>Ám Erzsi szipogott, könnyeit szárította, egyedül maradva, még kisujja végét
                     önkéntelen belemártotta a tányérkába, nyalakodva gyermekes ösztönnel a hűlő
                     lekvárból: megható csipegetés! Nelli visszatért végre, több hasas üveggel, s
                     Erzsi kirántotta ujját a bánatához méltatlan édességből: fölnyúlt pátosza
                     koturnusán:</p>
					<p>- Dolgozni fogok, nem magamért, a kislányaimért, és megmutatni, hogyan él egy
                     asszony, egy modern nő az eszével, a tehetségével, férfi nélkül, meglátod,
                     Nellikém! Ó, Nelli, én neked adom őt - mondta -, nekem csak szenvedés már; én
                     neked adom őt!... - s folytatta még, érzelmes színésznő, aki alig várta már
                     vissza közönségét, de csak azért, hogy rögtön elfelejtse, a hellyel és idővel
                     együtt, mert az igazi színész időtlenül és önmagának beszél.</p>
					<p>Nelli rémülten hajolt a hasas üvegek fölibe, tömködte be a lekvárt, hogy jó
                     sűrűen tele legyenek, szólni, hallgatni, elfutni akart, ijedt mondatok hegyeit
                     tördelte.</p>
					<p>- De Erzsi, megharagszom! Tettem én valamit? Bolond vagy!... Itt hagylak...</p>
					<p>De Erzsit nem zavarták a nézőtérről feldobált szavak.</p>
					<p>- Téged szeret! - zengett újra, mint egy vezérmotívum, ajka színpadáról;
                     romantikus kötelességeket idézett, ajtókat nyitogatott, melyeknek jobb lett
                     volna zárva maradni. S mint két vívó harcoltak ők akkor, gyarló fegyverekkel,
                     melyek közül az egyik a Szív, a másik a Szokás: az egyik hajlékony, a másik
                     törékeny. S Nelli futni szeretett volna már a harcból, széttörni a fegyvert,
                     odadobni a lekvárosüveget a konyha kövére - de egyiket se tette; hogy is tette
                     volna? A lekvárt el kellett osztani az üvegekbe; szorgalmas kezei maguktól
                     dolgoztak. Közben Imruskára gondolt: kis éhes, aki az udvaron szaladgál.</p>
					<p>- Jézusom, uzsonnát kell adni a gyereknek!</p>
					<p>Végre megteltek az üvegek. Nelli megmosta ragadós kezeit, leeresztette felgyűrt
                     ruhaujját. Erzsi felállt, elcsöndesedve. A kiáltás, hogy barátnője kimegy, s az
                     érzelmes percek véget érnek, bizonytalanná s szinte alázatossá tette. Szükségét
                     érezte, hogy egy utolsó, mentül lélekbemarkolóbb akkorddal felejthetetlen
                     benyomást tegyen távozó közönségére.</p>
					<p>Odalépett Nelli elé, megfogta két kezét, még nedvesen:</p>
					<p>- Ó, Nellikém, akármi történik is!...</p>
					<p>S mélyen, mélyen a szemébe nézett:</p>
					<p>- Barátnők leszünk!... A sírig!... És én nem fogok rád haragudni soha!...</p>
					<p>- Eressz, eressz! - Nelli végső zavarában idegesen kerülte a nagy, kék
                     szemeket, s a szemek kergetőztek, mint négy eleven egérke; ketteje - Nellié -
                     megültek a megtelt üvegeken, kisurrantak az udvarajtó felé: - Eressz, sietnem
                     kell! - keze erővel kibújt az Erzsi kissé nagy kezéből, mint síkos teste kicsi,
                     de ügyes birkózónak; majd megsajnálta, karonfogta, ahogy szokták egymást: -
                     Jere, Erzsikém, uzsonnát adok! - s már menekült.</p>
					<p>Menekült, húzta magával a szoba felé, ahol nem lesznek egyedül.</p>
					<p>És szinte megörült, mikor az udvaron Gyulát látta meg Miskával.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">9</p>
					<p>- Egy elveszett asszony kerestetik! Hol a kisbíró? Már ki akartam doboltatni.
                     Asszonyom! Márkinő! - s messzire lengett a gráciőz kalap. - Nem öröm látni két
                     ilyen barátnőt?</p>
					<p>Miska morgott egyet. Miska úgy érezte magát, mint János vitéz a boszorkányok
                     közt: harcban alaktalan és testtelen lényekkel. Miska száját lakat fogta a nők
                     előtt: de már fontolt időt és formát őszinte beszédre. Miskát öregek hálója
                     környékezte: de férfi ő, s már emeli kezét, széttépni a hálót.</p>
					<p>Egyelőre csönd volt.</p>
					<p>- Uzsonnát eszik? - kérdezte Nellike.</p>
					<p>- Kisztihand, semmit, semmit. Mondjon valamit, amit nem ettem ma. Lajos-napról
                     jövök.</p>
					<p>- Képzelem - szólt Miska. (Ő, bölcsen, ebédre hazaszökött.)</p>
					<p>- Ott még délelőtt van. Egyenesen jövök. Tósztot kellett mondanom, hölgyeim.
                     Nagyszerű tervek, új gondolatok! Figyelj csak, Miskám: holnap csinálunk egy
                     kirándulást. Figyelj csak: Sót vidéki Turisták Egylete: hogy hangzik ez? STE!
                     Bennünk magyarokban semmi érzék a természet szépségei iránt. Sótnak gyönyörű
                     vidéke van... Ha németek lennénk, útjelzések volnának itt és menedékházak...
                     Kimegyünk a Csörge-tóhoz... Egész napos kirándulás: oda kocsin és vissza
                     vonaton. Nem elég az újságban agitálni... Példát kell mutatni a jó sótiaknak...
                     Holnap úgysincs tárgyalásod.</p>
					<p>- Azt hiszed, hogy csak akkor van dolgom, mikor tárgyalás van?</p>
					<p>- A munka várhat. Altasd el kissé a bíró szent lelkiismeretét! Kár volna ezért
                     a gyönyörű időért.</p>
					<p>- Hát menjetek magatok!</p>
					<p>- Magunk? Nélkületek? Nem, barátom, mi sehova sem megyünk nélkületek. Az Isten
                     is úgy akarja, hogy mi együtt járjunk: ahol a jobb láb, mellette a bal is!</p>
					<p>Miska kezei láthatatlan kardokat emeltek, készen arra, hogy a következő
                     pillanatban - azaz holnap - lesújtsanak velük, s széttépjék a hálót. De
                     egyelőre Gyuláé volt a tér.</p>
					<p>- Nélkületek? Nem, nem. Egyszerűen unnók magunkat nélkületek. - így mondta: unnók (ahelyett, hogy: unnánk); s
                     mindjárt hozzáfűzte Gombos Cirill cisztercita tanár tekintélyét, aki Sót
                     nyelvésze volt: a névnapi lunch-ön nyelvtisztaságról vitatkoztak. S átérkezvén
                     már a Hintáss gyerekek, szökevény anyjukat keresni, Gitta, apró tudós ő maga
                     is, megkérdezte:</p>
					<p>- Igaz, hogy a kettőspontot azelőtt úgy hívták, hogy: popont? - Imruska éhes volt, Nelli türelmetlen, Gyula azonban az
                     újságot tépte föl, kivévén a postás kezéből: A budget
                        tárgyalása. A parlament minden magyarnak szívén feküdt. Tudni kell
                     pedig, hogy Gyula szívesen beszélt a Pénzről: Miskát nem érdekelte ez, az ő
                     életében a Pénz nem játszott szerepet. Becsületes munka, tisztességes, biztos
                     megélhetés: elég! Dehogy, dehogy elég! (Reklamálta Gyula.) A Pénz dicsőség! A
                     Pénz hatalom! Panegiriszének, ha egyszer rákezdte, nem volt vége-hossza. Budget bizonnyal arra való szó volt, hogy fölszakassza
                     ezt a zsilipet; lévén a Pénz az ország életében éppúgy nervus
                        rerum, mint akár Gyuláéban. A szavak különös színt nyertek a későbbi
                     események világításában; s Gyula ezúttal sokak véleménye szerint elárulta
                     magát: lírikus próféta.</p>
					<p>- Te azt hiszed - mondotta Miskának -, hogy az Állam van legfelül, s a guruló
                     arany- és ezüstdarabok csak apró kerekek - no bizony jó sáros kerekecskék -,
                     arra valók, hogy az Állam szekere szaladjon, guruljon, lábra kapjon rajtuk.
                     Csodálkozni fogsz majd. Meg fogod látni, hogy a szekér nem arra szalad, amerre
                     hajtjátok, hanem amerre a kerekek viszik. Nagy úr a Pénz, barátom!</p>
					<p>(Künn zúgott az élet, munka, vállalkozás; állami szerződések, üzletek stb., ez
                     volt az a korszak - szürke, de gazdag következményekben -, amit a Magyar Állam
                     Üzleti Megalapozásának lehetne címezni; Miska még nem tudta, mit jelent ez.
                     Miska és a hozzá hasonlók úgy vélték, hogy a Pénz az Állam szolgája; s bár
                     becsüléssel, mert becsülni kell a legkisebb kereket is, de lefelé tekintettek rá. Úri ösztönei megvetették a pénzt; alacsonynak
                     látták; s a pénzemberben most is a boltost érezték, aki messziről fut elibük a
                     pulthoz, és kiáltja, hogy: “Alászolgája!” és: “Méltóztatik parancsolni!” De
                     Gyula már sejtett valamit; nyugtalan és helyét nem találó lélek létére
                     előreröpült, mint a madarak; fantáziája ugrált mindenféle csillogások felé, s
                     szarka módra ütötte csőrét a körülötte villanó fényekhez: nem megfogni őket,
                     csak játszani velük... Nem erő volt ez, hanem gyöngeség: bolondos prófétaság,
                     mely tovább látott a józan madárnál: túl a fészken! De ez megint csak
                     magyarázat, s Gyula beszéde nem szorul magyarázatra: ő pénzről álmodott, s ezt
                     az álmot senki sem fogja szokatlannak találni.)</p>
					<p>- Ha sok pénzem volna - mondta Gyula -, töméntelen; sorsjegyen nyernék, vagy
                     Rothschild bízná rám egy pörét; eh, dehogy, én magam lennék Rothschild,
                     föltalálnám a repülőgépet, és szereznék vele milliókat; vagy akár sikkasztanék,
                     betörnék, mit tudom én!... ha találnék egy erszényt az utcán, mint a Kováts
                     Laci tegnap, isten uccse: mi mindent tudnék én tenni a pénzzel! Azt hiszitek,
                     hogy itt maradnék? Nem! mennék Itáliába, menekülnék - ó, hogy kellene nekem éppen most pénz! A pénz jó kulcs, gyerekek, láncokat
                     oldana, a rabból császár lesz, minden szabad! A pénz föloldaná a rejtett
                     szerelmeket. Ha pénzem volna, röpülnék, hatalom lennék, római császárok lelke
                     ébredne föl bennem. De szegény vagyok, gyerekek, minden kutya megugat, magam is
                     kutya vagyok... Szegény ember-kutya...</p>
					<p>És hasonlókat mondott, panaszkodva a távollevő istenségre, akinek aranyai a
                     zsebben viselve jobb erősítői az idegeknek, mint a nyakba vetett “villamos
                     regenerátor”; megátkozta a Miska puritánságát, aki azt mondta, hogy “szegény
                     ember is lehet jóravaló”; bűnökre és különös szerelmekre sóhajtozott, bolondos
                     vágásokkal az asszony felé; rabnak érezte magát, és lelke lihegett akár még az
                     egynapos kirándulásért is, szabadba, a szabad “természetbe”! Ami csak a
                     pénzzel, fuvardíjjal, vonatjeggyel megszerezhető kalandot jelentette: szökést a
                     szürkéből.</p>
					<p>Ó, künn lenni, kívül e nyomorult Sóton, igen, a kocsi pompás szelében vagy a
                     vonat pamlagos robogásában.</p>
					<p>- Örül a szívem, ha a lokomotív szenes szagát érzem... Vagy a lovak jó
                     istállóillatát... Ugye megyünk holnap, kedves Miskám? - Miska meglepve emelte
                     föl homloka redőit:</p>
					<p>- Hova?</p>
					<p>- A Csörge-tóra.</p>
					<p>- Holnap nem.</p>
					<p>Miska válasza spártai volt.</p>
					<p>- Akkor hát vasárnap.</p>
					<p>- Ha Nelli akarja...</p>
					<p>- Vasárnap. A kocsit megrendelem. Vissza vonaton jövünk. Az arranzsőrt vállalom. Vasárnap. Jobb is, mert ma későn fekszem le. Nem
                     leszek itthon vacsorán, gyerekek. Elígérkeztem a kaszinóba. Ügyvédnek mutatnia
                     kell magát. A világ hív. Sajnos, nem időzhetem örökké ebben a drága, kedves,
                     meghitt, boldog családi körben. Ó, Miskám, Damónom, Püladészem, ha
                     barátságunkra gondolok, szívem dobog, és mellem földagad! Engedd meg, hogy
                     megcsókoljam fiadnak homlokát, szimbolikus csókkal, mert nekem nincs fiam!</p>
					<p>S csakugyan szimbolikusan (mint minden gesztus, az almát kínáló Éváétól kezdve,
                     mint minden csók, Júdásé vagy Kleopátráé) a nagy bajusz a kis homlokra
                     nyomódott. Miska elfordította tekintetét, mert férfiszemérme távol volt
                     csókoktól s minden nyilvánításától szokatlan érzelmeknek. Imruska, apja fia
                     ebben, különösen szégyenkezéssel húzódozott: leguggolt, és bevonta fejecskéjét,
                     mint erőszakos és érthetetlen varázslat elől. Kis szíve határozottan rosszallta
                     a dolgot: vitte anyja ölébe az utált csókokat, mint egy ismeretlen
                     gyalázatot.</p>
					<p>- Nekem csak lányom van! - S Gitta hallgatag szemei féltékeny okossággal nézték
                     a jelenetet. Állva folyt ez, Gyula pillanatonként indulóban; de beszéde újból
                     és újból fölfakadt, mint különös forrás... Nelli azonban türelmetlen volt, hogy
                     uzsonnát adjon Imruskának. Hisz már megvolt vacsoraidő is! A nap, mint egy
                     megtarthatatlan súly, csúszott le lassan a közel szőlőhegyek mögött. Már
                     megint este volt... A föld egyet fordult, és mindnyájan öregebbek voltak egy
                     nappal.</p>
					<milestone n="3" unit="endSubChapter"/>
				</div>
			</div>
			<div type="group">
				<head>ÓPIUM ÉJ</head>
				<div type="chapter">
					<head>1</head>
					<p>A nőtlen emberek Sóton - azok, akik az úri osztályhoz sorolták magukat - a kaszinó
                  vendéglőjében szoktak étkezni. Egyetlen nagy asztal egyesítette a “társaságot”; s
                  bár a vendéglő nyilvános volt, s a széles terasz is szabad mindenkinek, ezt az egy
                  “tabut” nagyon respektálták.</p>
					<p>A többi asztalok nem is számítottak. Zsidók, átutazó vigécek ültek ott, akiken az
                  urak kötelességüknek tartották olyan módon keresztülnézni, mintha a világon se
                  lettek volna: nem megvetésből, hanem mert úriember nem vesz észre idegent. Vagy
                  gazdag iparosok, akik sörözni ültek be, s mély alázatossággal köszöntek át az
                  urakhoz, noha azok koldusok voltak őmellettük.</p>
					<p>Az úri társaság ma későn érkezett. Két ilyen iparosféle ült csak egy
                  mellékasztalnál, mikor Kováts Laci, óvatosan, s mintha csak sétálna, befordult a
                  félhomályos kertbe, s bekémlelt a nagy veranda üvegkockáin. Az úri asztal még üres
                  volt. Üres az öreg Szabó Gábor műszaki főtanácsos úr helye is, aki mindig
                  legkorábban szokott jönni, mert a tyúkokkal fekszik. Kováts Laci restell belépni
                  az öregúr előtt, s visszafordul. (Ifjú szeladonhoz mégsem illik ily korán
                  vacsorázni.)</p>
					<p>Az igazat megvallva, nem annyira az éhség hajtotta, mint az unalom. Semmiféle
                  programja nem volt e délutánra. Teniszezni mehetett volna, de a teniszdresszén épp
                  a napokban nagy szakadás támadt, s hiába tartott többszörös szemlét egész
                  ruhatárán, semmi olyan darabot nem bírt felfedezni, amiben játszani nem lett volna
                  komikus és minden szokással ellenkező. Erről hát lemondott, látogatásokra gondolt,
                  de sehol sem tartozott vizittel, s nem akarta, hogy váratlan megjelenéséhez
                  valahol esetleg magyarázatokat fűzzenek; a cukrászdára, ahol habos kávét lehetett
                  volna uzsonnázni, nem volt pénze, így járt a Kicsiségek e Poklában, lelkével, mely
                  hírnévre, s szívével, mely szerelemre vágyott... Olvasnivalója semmi a világon:
                  két regény, amit már hatszor is olvasott, s egyetlen komolyabb könyv, amit
                  lelkesedésből diákkorában vett; de ebbe nem mert belefogni. Senki sem olvasott
                  körülötte ilyent; visszariadt a nehézségektől. Az ablakhoz állt cigarettázni; alig
                  várta, hogy hét órát elüssön a toronyban, amikor már nem abszurdum vacsorára
                  menni. Még álmodozni sem tudott, noha költő voltához illőnek érezte volna ezt:
                  mert oly untak voltak már álmai; obligát ábrándok, és mind egy-egy frázis... Még
                  az álmai is a konvenció rabjai voltak. Valami föld alatti volt benne, de nem látta
                  módját, hogy fölszabadítsa. Erői céltalanok, vágyai irány nélkül, s élete ama
                  pokol, a Kicsiségek Pokla, láthatatlan és nevetséges labirintusokkal...</p>
					<p>E labirintusok egyike vezetett most a vendéglőbe és vissza megint az utcára,
                  különös tekervényekkel, hogy az ismerősöket kikerülje; mert Laci nem akarta
                  sétáját magyarázgatni. Végre visszatérve, ismét benézett az üvegkockán, s nagy
                  megkönnyebbedéssel látta az öreg Szabó Gábort ott ülni tányérja fölé görbedve a
                  megszokott helyen, ami kor és rang szerint az asztalfő volt.</p>
					<p>Föloldódott, mint a purgatóriumot járt lélek egy mogorva Szent Péter láttára. S
                  belépett a teraszra, mely oly tekintélyes és fontos hely volt a Kicsiségek
                  Városában.</p>
					<p>A főtanácsos zordon viszonozta köszöntését; javíthatatlan agglegény, magányos,
                  szófukar, ami elég, hogy különös és okos embernek tiszteljék őt Sóton. S a
                  fiatalember leült az öregúrral szemközt, az asztal túlsó végére, ahol az ő helye
                  volt; közöttük nagy űr, korok és rangok űrje, melyet nyolc várakozó és üres
                  teríték jelzett; s így ültek egymással szemközt a nagy, üres asztalnál, jó messze
                  egymástól, kettecskén, öreg és fiatal, asztalfő és utolsó hely, szótlan.</p>
					<p>Végre a főtanácsos, megtörölve száját, a nyakába akasztott szalvétával
                  megszólalt:</p>
					<p>- Nem akar eső lenni.</p>
					<p>Örök refrén volt ez a napokban Sóton, kísérteties szószerintiséggel, kivált öregek
                  ajkain, kik jobban érezték rokonságukat a kiszikkadt földdel.</p>
					<p>- Bizony, rettenetes már a szárazság! - felelt a fiatalember. S csönd lett.</p>
					<p>De Laci nyomasztónak érezte a csöndet.</p>
					<p>Most a szúnyogtól, pillangóktól körülzümmögött piszkos lámpa alatt feltámadt benne
                  a tegnapi est, Hintáss, Sátordyné, s szeretett volna beszélgetni, benyomásait
                  kiönteni, de nem tudta, hogyan kezdjen bele. Eszébe jutott, hogy nem arról kell
                  beszélni, ami őt érdekli... Tág mezőkre gondolt, köves
                  országutakra, ahol az öregúr kocsija gördülni szokott, hivatalos útjai
                  alkalmával... Várta az ételt, unatkozott.</p>
					<p>- Mikor megy megint útra a főtanácsos úr?</p>
					<p>Az öregúr nem volt pertuba senkivel. De mogorvasága már odatartozott Sót
                  nevezetességeihez: szinte elvárták tőle, hogy kimért és zord legyen.</p>
					<p>- Holnap ki kell mennem... Egyes műtárgyak
                  megrongálódtak...</p>
					<p>Laci tudta már, hogy a műtárgyak hidak és útépítmények.</p>
					<p>- Mondtam az útmesternek...</p>
					<p>Laci alig figyelt. Közben megérkeztek a professzorok: a cisztercitáknál
                  alkalmazott két civil tanár, akiket bár rangban kissé alacsonyabban állóknak
                  tartottak, mégis befogadtak a törzsasztalhoz, a rajztanárt, mert “művész”, a
                  tornatanárt pedig, mert “sportember”. Velük szemben még Kováts Laci is a
                  leereszkedés attitűdjét élvezte, mert belőle még méltóságos úr is lehet, amazokból
                  soha. Ők viszont tiszteltek mindenkit, aki úr és jogász.</p>
					<p>- Hol voltál tegnap, Lacika? - kérdé a tornatanár. - Sajnálattal nélkülöztük
                  jelenlétedet.</p>
					<p>- Hintásséknál fogtak vacsorára.</p>
					<p>- Ki volt ott még?</p>
					<p>- A báró és, természetesen, Sátordyék.</p>
					<p>- Szép asszony, mi? - A rajztanár szeme megcsillogott, míg Laci fülei ok nélkül
                  elvörösödtek.</p>
					<p>- Te csak értesz hozzá? - A férfiszemek összevágtak.</p>
					<p>- Barátom! Aki annyi modellt látott! - A rajztanár öntelt komolysággal beszélt. -
                  Ez a mesterségem: a vonalakat tanulmányozni.</p>
					<p>S nevettek.</p>
					<p>- Vannak az isteneknek kedvencei - mondta a tornatanár.</p>
					<p>- No! Ha még Hintássról mondanád! - A rajztanár mosolygott. Laci közelebb húzta
                  székét.</p>
					<p>- Gondolod?</p>
					<p>Az öreg főtanácsos fölnyomta kalapját, s mogorván melléje nyúlva két ujjával,
                  távozott.</p>
					<p>- Legalább beszélhetünk - mondta a sportprofesszor.</p>
					<p>- Miről beszéltek, urak? - kérdé egy nagy bajuszos, vadászruhás alak, Várkonyi
                  tanító, átlépve az iparosok asztalától, hol a népszerűség üllőjét verte, s
                  üzleteket csinált.</p>
					<p>- Csak egy pillanatra! - S leült, puskáját a falnak támasztva, szétvetett
                  lábakkal.</p>
					<p>- Természetesen Hintáss Gyuláról. - Laci hirtelen lelkesedést érzett fölforrni
                  magában, valósággal fizikai lelkesedést, amilyen fiatalembereket elkap olykor: egy
                  pillanatra Hintássban élte a maga ki nem élt életét, be nem teljesített
                  vágyait.</p>
					<p>- Mégiscsak nagyszerű egy ember! - S e pillanatban rendén valónak találta, hogy a
                  szép Sátordyné...</p>
					<p>- Hát mondjátok meg, urak, miből él az? - Fontoskodó rosszakarat nyomult közelebb
                  a tanító bajusza alatt. És áthozatta a pincérrel borát. - Mibül él az?</p>
					<p>- Ó, hiszen gazdag ember! - szórt volna Laci bálványára minden emberi csillogást.
                  - Tegnap is...</p>
					<p>- Gazdag? Nincs annak mása, mint zavaros ügyei! - A tanítót csak a pénz érdekelte.
                  Laci azonban nem nyugodott.</p>
					<p>- De hiszen tegnap is... - S pezsgőspoharak és pecsenyéstálak villogtak meg
                  fantáziájában, borok színe, frissen bontott játszmakártyák hátai... Hogy ült
                  Hintáss, nagyúri grandezzával! És a szép lakás! - Hiszen ehhez pénz kell!</p>
					<p>- Éppen az! Mibül dobálja a pénzt? - Irigy és fenyegető sejtések lopakodtak a
                  tanító szemeiben. - Alázatos szolgája, bíró úr! - kelt föl egyszerre ülőhelyéből.
                  - Elfoglaltam a bíró úr székét.</p>
					<p>- Ó, kérem csak tessék! - Gruber Franci jött be, törvényszéki bíró, s az
                  asztaltársaság rendes tagja: vén fiatalember, örök nősülendő, kétségbeesett mamák
                  végső szalmaszála, leányzsúrok madárijesztője. - Tessék maradni, legyen
                  szerencsénk.</p>
					<p>- Hintássékról van szó, tegnap megint muri volt náluk.</p>
					<p>- No, ez nem újság: ott mindig muri van.</p>
					<p>- Nem gondolja, bíró úr, kissé túlságosan költekezik ez az ember?</p>
					<p>- Csakugyan, vannak könnyelmű emberek. - Gruber Franci, mint halálosan rendes,
                  fizetését szigorúan beosztó legényember, jó parti, aki már félre is tett, bizonyos
                  megvetéssel gondolt a könnyelműekre. Ám a rajztanár jelentősen felhúzta
                  szemöldökét, s finoman mosolygott:</p>
					<p>- Bocsáss meg, bíró úr, ti ezt nem értitek... Mi, bohémek, ezt egész másképp
                  ítéljük meg...</p>
					<p>- Kérem, mindenesetre... - Gruber Franci mindenesetre művelt lélek volt, és
                  elismerte a bohémség jogait. - Az ő szellemességével, mert azt meg kell adni, hogy
                  szellemes ember...</p>
					<p>- Zseniális ember! - hangzott egy bajusz alól, a másfajta lénynek kijáró kényszerű
                  tisztelettel.</p>
					<p>- Ó, zseniális! - Laci szemeiben két gyertya gyúlt a bálvány oltárára.</p>
					<p>- Az ő okosságával... - folytatta a bíró.</p>
					<p>- Én csak azt nem értem, hogy Sátordy...</p>
					<p>Idáig jutott a beszélgetés, mikor Hintáss Gyula megjelent a terasz lépcsőin,
                  könnyű lépteivel, ide-oda köszöngetve és fontossága tudatában, mint egy
                  grandseigneur: bolondos pillangó, vígan szálldosva e szegényes fények körül.</p>
				</div>
				<div type="chapter">
					<head>2</head>
					<p>Az éjszakák közelebb hoznak a Világ ritmusához, mint a nappalok; a csillagok
                  közelebb vannak hozzánk, mint a Nap; a csillagok leszállnak közénk, és életünkbe
                  avatkoznak; a csillagokat csak úgy lehet kizárni, hogyha lámpát gyújtunk; de a
                  lámpa maga is valami csillagféle, s különös hatással van lelkeinkre; a bor is
                  másképp csillog a lámpánál, mint nappali fényben.</p>
					<p>Ennek az éjszakának különös és romantikus eseményei voltak, amelyeket nehéz
                  tüzetesen elmondani. Csak egy-egy részlet villan meg az emlékezetben, mint sötét
                  tárgy részletei éjjel a holdfényben; van, amit senki se látott, vagy aki látta,
                  nem fogja elmondani soha; van, amiről csak ködös agyak tudtak számot adni másnap,
                  akiket borgőz, szivarfüst és sűrű cigányzene fátyolozott.</p>
					<p>Homály fedi azt is, hogy ezek az események mennyiben függnek össze a Hintáss Gyula
                  történetével. A sóti pletyka sok mindenről beszélt, de ezeket a mendemondákat ma
                  már nem hiszi el senki. Valószínű, hogy a Véletlen istene működött ezúttal is,
                  akit a regényírók ignorálni szoktak, holott hatalmas úr, s édestestvére a komoly
                  Sorsnak; nem állít akadályokat nénje utaiba. Ellenkezőleg: amit nénje kezdett, ő
                  gyorsítja; a csomókat elvágja, a kerekeket meglendíti; olykor ugyancsak erősen, s
                  nem törődik vele, ha valaki alájuk kerül is.</p>
					<p>Ki állapítja meg az események igazi összefüggését? A regényíró nagyzol, pontokat
                  köt össze, melyek a valóságban külön állanak; s elhanyagolja a pontokat, melyek
                  rajzába nem illenek. Nem jobb-e egyszerűen a pontokat rajzolni: a történések e
                  csillagait, melyeket lelki szemünk úgyis annyira hajlandó a Sors csillagképeivé
                  kötni össze? holott igazi összefüggésük és egymásra hatásuk láthatatlan.</p>
					<p>Az első pont: Gyula. Az ő viselkedésében tulajdonképp semmi különöset nem lehetett
                  találni, mert ő egyforma volt mindig. A pletyka mégis sokat tudott arról, hogy
                  Gyula az este, mielőtt a kaszinóba ment volna, mit beszélt, mit csinált? Például,
                  hogy Sátordyéknál hosszú előadást tartott a Pénzről; zengte a Mammon hatalmát, és
                  képletesen leborult előtte - mint Erzsi Juli néninek jelentősen ellúdbőrözte -,
                  noha ebben sem volt semmi feltűnő, hisz ez kedvenc beszédtárgya volt máskor is.
                  Sóti detektívek mégis ezen a vonalon nyomoztak, s Gyulának egyetlen perce sem
                  maradt ismeretlen, persze csak addig a pontig, amíg a kaszinói est emlékei
                  föltolulnak - mert attól kezdve minden ismeretlen. Sátordyéktól nem ment egyenesen
                  a kaszinóba, hanem a Petrezselyem utca felé került, ahol a fuvaros lakott, az
                  úgynevezett Stirling ház otromba udvarán át, s nagy hangon kiáltott be az ingujjas
                  fiákergazdához, megrendelve Püspököt vasárnapra. Nehéz lenne megmondani, vajon
                  gondolt-e ekkor már a vasárnap történendőkre? Voltak-e tervei, határozott célja?
                  Vagy minden, aminek történnie kellett, csak halmozott véletlen és a pillanat
                  ihlete volt? Gyulánál ezt sohase lehetett tudni.</p>
					<p>Itt a ködfüggöny leereszkedik, és most már azt kellene elmondani, hogy mi történt
                  a kaszinó vendéglőjében ez éjjel.</p>
					<p>Mint indus teaházak, melyek az éj előrehaladtával adott jelre egyszerre változnak
                  át sötét, ópiumszívó barlangokká; egy varázsütésre más színt kap a levegő, az
                  agyak elborulnak, pipák és különös tárgyak, furcsa szavak és álmok kerülnek elő,
                  sárga füst és pára gőzölög föl: úgy ennek a helyiségnek is két arca és állapota
                  volt, melyek egy varázspillanatban váltották föl egymást.</p>
					<p>Az első állapot körülbelül tízig tartott. Ekkor hullt ki a “férgese”. Mikor
                  Hintáss beért, még nem kerültek elő az ópiumpipák: a társaság ilyenkor új üveg
                  bort rendelt, azután meg ő rendelt a társaságnak, vendég és gazda fölváltva,
                  szigorúan bevett szabályok szerint. Hintáss itt vendég volt. Laci is úgy érezte,
                  hogy tartozik egy litert hozatni, mert tegnap ő volt vendég Hintásséknál - s ez az
                  érzés izgatottá tette. Idegesen számolgatta, hogy egy liter ára talán telik még a
                  megmaradt hatosaiból... Gőzsy Pepi ekkor már ott volt, megyei aljegyző, nagyszerű
                  fiú, igazi úr, az tud ám mulatni! Hintáss ma különös kedvben volt, mindjárt egy
                  literrel kezdte, s Gőzsy Pepi nem tűrte, tiltakozott:</p>
					<p>- Hohó, barátom, ez csalás; az első liter mindig minket illet! Neked csak
                  előitalhoz van jogod.</p>
					<p>- Előital? Mi az?</p>
					<p>- Egy sör vagy három deci. A liter az enyém.</p>
					<p>- Egy liter bort! - súgta Laci a pincérhez, megérkezettnek vélve az alkalmat,
                  lerázni terhét szívéről, bár garas nélkül marad.</p>
					<p>- Telik az Erszényből - hunyorított Gyula.</p>
					<p>- Micsoda erszényből?</p>
					<p>- Hát nem tudjátok? Laci barátunk tegnap egy erszényt lelt az utcán.</p>
					<p>- Tyhű! - rikoltotta Gőzsy Pepi. - Erre iszunk! - s agya tábláján, hol zavaros
                  számokat törölgetett a Bor szivacsa, fölrémlettek az elhalványult számok
                  szellemei. Ezek a számok adósságokat jelentettek: mert azokhoz a
                  patríciussarjakhoz tartozott, kiknek egyetlen reményük a novae
                     tabulae;[4] legfőbb ideje lett volna neki is
                  egy erszényt találni! - Erre iszunk!</p>
					<p>És már nyúlt a pohárért, de a nevetés kirobbant, Gyula előadta a játékot, s már a
                  rajztanár, kissé túlzott korrektséggel, megragadva az alkalmat, büszkébbnek és
                  urabbnak mutatni magát ezúttal a joggyakornoknál, sietett kijelenteni, hogy ő nem
                  venne föl talált holmit.</p>
					<p>- De, azt a magas istenit neki, fölvenném én! - kiáltott Gőzsy Pepi, akit pedig
                  mindenki igazi úrnak vallott a társaságban. - Úgy kell annak, aki elvesztette!
                  Igaz-e? Hátha valami zsidó volt, igaz-e? - Gőzsy Pepinek volt már dolga zsidók
                  erszényével.</p>
					<p>- Zsidó is éppoly derék ember lehet, Pepikém - kezdte Gyula okosan és elvből,
                  ügyvéd és szerkesztő s mindig liberális. Pepi nedvesen csillogó szemeket emelt
                  rá.</p>
					<p>- Igazad van, pajtás, csak egy a baj! - mondta, mintha valami titkot súgna. - Az a
                  baj, hogy a zsidó nem tud bánni a pénzzel! Láttál te már zsidót rendesen,
                  tisztességesen, magyar ember módjára mulatni? Igyunk, pajtás! - Pepiben már az
                  ópiumláz égett: nemzetének privilégiuma. - Zsidó nem tud mulatni, igaz-e?</p>
					<p>Az utolsó kérdés a pincérhez szólt, aki jött már, készséges szakértő, a Laci drága
                  literével.</p>
					<p>- Igenis, kérem - lép színre most a pincér alakja, nyápican s vihogva -, de nem
                  sajnálják a borravalót - és újra vihogott.</p>
					<p>- Mi-it, öcsém? - riadt Gőzsy Pepi, mint egy ausztráliai csodára. - Te új legény
                  vagy ott! Mi a neved?</p>
					<p>- Józsi.</p>
					<p>- Tudod-e, ki vagyok én? Akit úgy hívnak, hogy Józsi, az ne komázzon Gőzsy
                  Pepivel! Hol tanultad az impertinenciát? Honnan jöttél?</p>
					<p>- Pestről.</p>
					<p>- Zsuppon lódulsz vissza! Szolgabíróval toloncoltatlak el! Eredj a zsidókhoz
                  borravalóért! Rót úr! - Rót már jött, s hebegett, kövér sváb - nem zsidó -, ő a
                  pincért csak épp ma vette föl, próbaidőre, s már küldi is szélnek; tetszik
                  tudni, rossz fajzat, pesti fajzat; pedig megbecsülhetné magát, mert öt gyereke
                  van. Ópiumidő közeledett, dzsinnek éjszakája s a dzsinnek emberi sorsokon gázoltak
                  keresztül ilyenkor: a pincér egy emberi sors volt. Dzsinnek szele érzett a
                  levegőben, s a szomszéd asztalok kiürültek: hullott a férgese. De Gyula józan
                  volt, s Laci még távol az ópiumpipáktól.</p>
					<p>- Sohse búsulj, pajtás! - biztatta Gőzsy Pepi, örökös tagja s született pártfogója
                  az aranyifjúságnak. - Zsidó lányt veszünk el, és nem kell többet erszényt
                  találni! - folytatta huncutul, oly témát pendítve, mely azon években államférfiak
                  témája volt. De Laci tiltakozott a nemzetmentés ilyen módja ellen: ő liberális, s
                  helyesli a korlát lebontását, mely szerelmes szíveket választ el; de pénzért
                  nősülni, aljasságnak vélné.</p>
					<p>- Úgy van, barátom - kezdte Gyula.</p>
					<p>
                  ...a szerelem mindent Pótol, a szerelmet nem pótolja semmi.
               </p>
					<p>Sajnos, költők vagyunk, s ideáljaink: haza, szabadság, bor, lány, nem kufár pénz.
                  - Szerkesztői tekintéllyel beszélt. - Szárnyra, fiatal sas, mit ér a föld porához
                  tapadni!? És mégis... hol veszed a szárnyakat? - Laci homloka lüktetett; exet
                  ittak, s a cigány megszólalt. Laci már másnapos volt, lelke húrjai fölhangolva,
                  mégis zenétlen, mint szélcsendben az eolhárfa. Szélcsend kora volt az... Régi
                  szavak szellője kifáradt, s a húrok tikkadtak. A nagy idő
                  elmúlt. A lány köteles udvarlást jelentett s majdan házasságot; távol és száraz
                  ábránd, mint egy előlépés. A bornak muszájíze volt, s a liter ára komoly gondot
                  adott: kitől fog kölcsönkérni? Maradtak a szavak: s a szavakban is van mámor, aki
                  költő! De lehet-e ma költő, mint Petőfi? Ó, bizony! Lacira ráfért az ópium; de hol
                  az ópium annak, aki liter borát nem tudja fizetni? - Pénz kéne, pajtás, éppen
                  nekünk kéne! Mi tudnók használni! Másképp lenne minden! -
                  Bor, lány! Sőt nagyobb dolgok: a Haza, a Műveltség oltára: az Irodalom, mely ma
                  tengődik, mert ki vásárol könyvet? A Szavak újra fölcsillantak. Ez volna valami,
                  nem mint Wintersberg Gida, kártyára és cigánynak dobálni örökölt százezreit! -
                  Hogy zsidó nem tudja, mit kell a pénzzel csinálni, Pepikém? Ti talán tudjátok?</p>
					<p>- Mi-it? öcsém! - rivallt rá Gőzsy Pepi, s ebben a pillanatban egyszerre mintha
                  csak a díszletet változtatták volna - szinte, mondom, egy pillanat alatt: más
                  színt kap a levegő, zene hallik, megforog a terem, előkerülnek az ópiumpipák...
                  Wintersberg báró és mások álltak a terasz lépcsőin.</p>
				</div>
				<div type="chapter">
					<head>3</head>
					<p>Héroszi és romantikus gőzökbe fúl a többi. Ezek az éjek voltak azok, amikről Sót
                  évek múlva is legendákat beszélt. A hőstisztelet mélyen gyökerezik az emberi
                  természetben, és Sótnak megvoltak a maga hősei.</p>
					<p>Gida báró a Pénzdobálás hőse volt, az áradó aranyfolyamoké. Gőzsy Pepi a Duhajság
                  hőse. De úri duhajságé. Dühe és kedvességei egy középkori lovagot idéztek. Egy-egy
                  muri három napig tartott. Méltó versenytársak akadtak. A bor harcok szellemét
                  bűvölte, melyek nem is voltak nagyon ártatlanok. Különös párbajok estek, falusi
                  bicskázások úri testvérei. Egyszer hordágyon vittek ki egy pajtást. Gőzsy Pepi
                  mellette bokázott végig a hajnalodó utcán, s kínálgatta borral. Félholtan is
                  ivott. “Azért pajtások vagyunk! Magyarok!” Akhilleusz és Hektór csókolgatták
                  egymást. Furcsa fogadkozások történtek. Gőzsy Pepi egyszer a bajuszát vesztette.
                  Ez híres eset volt. Vitáztak valamin. “Ne mondd ezt kétszer, mert isten uccse
                  levágom a bajszod! De bizony mondom!” Egy zsebolló nyisszant, s megtörtént a
                  csúfság. Meg is verekedtek.</p>
					<p>Ezt nem helyeselték - a bajusz nagy dolog volt. “Elvégre a tréfának is van határa”
                  - mondta Gruber Franci. Bizonyos úri tapintat kötelez részegen is. De más
                  hősködések, virtusok, csúfságok, ahol bajusz helyett csak élet és vagyon, ősök
                  vagyona és utódok élete hullt a füst között az asztal fölé, dicsőséggé és
                  legendává lettek. Hős kellett, volt is, a fantáziának. De mit tegyen a hős,
                  erejével? Béke volt, “rohasztó béke”, mint mondani szokták. Mi célja lehetett
                  volna itt a hősiségnek? Künn csak ment minden, hivatalból: s a Hivatal megóvott,
                  eltartott, vigyázott ránk. Minden önállóság felesleges volt és nem is úri. Így a
                  hősiesség öncél lett, a legszebb valami: l’art pour l’art,
                  tragikus, meddő szépség és ópium.</p>
					<p>Gida báró a pénzét folyatta ezeken az orgiákon, mint más a vért és bort, aranyat
                  hozva áldozatul a magyar Krisztusnak. Szívét megejtette a magyar ópium: s mint
                  renegát vitéz, túlzón pecsételte rettenthetetlenségét. Osztrák voltának furdalása
                  sarkantyúzta folyton, mutatni, hogy magyar! S bús magyarként omlott az asztalra
                  könyökkel, míg a tanító, s mind aki a férgesből még maradt, elpárolgott, mint
                  megkésett éji kóborló a dzsinnek utaiból.</p>
					<p>A báró, mint egy duhaj Sobri, sötét lángot vetett, a dzsinnek hiúsága fantasztikus
                  számokat dobált fel.</p>
					<p>- Zöld asztaltól! - Honnan is jöhetett hát a hős, ha nem egy szeszélyes istennő
                  templomából?</p>
					<p>- Vesztettél?</p>
					<p>S itt ezrest jelentett minden szám!</p>
					<p>- Egy...</p>
					<p>- Kettő...</p>
					<p>- Három...</p>
					<p>Álmok ecsetje minden szó. Ezer s ezer forint!</p>
					<p>- Négy...</p>
					<p>- Öt...</p>
					<p>S könyök helyett ököl csapott az asztalra, mint a betyár ökle, pusztai
                  csárdában.</p>
					<p>- Mi az neked? - robbant egy hang a csöndben, s érzett rajta a boldogság, hogy
                  van, akinek ezt mondhatja. - Mi az neked, Gida?</p>
					<p>- Igazad van! Semmi! - S Laci kebelében fölbámult az érzés, mert megtudta, hogy
                  emelték a szekszárdi árát: mégis könnyelműség volt a litert rendelni! S hogyan
                  vallja ezt be, hol ezresek semmik? Szédült.</p>
					<p>De különös vigaszt készítettek a mesék tündérei. A magyar keleti faj, s még nem
                  fogyott el Ezeregyéjszakája.</p>
					<p>- Az az úr, aki veszít, nem aki nyer! S most először is: igyunk! Minden, ami az
                  asztalon van, az én számlámra van.</p>
					<p>Sokkal nagyobb tündérségek első villanása. De Hintáss, báró, gróf, herceg,
                  fejedelem, a protestálás szószékére lépett, mely ismerősen görbedt ügyvédi s
                  magyar talpa alá.</p>
					<p>- Hohó! Azt nem engedhetjük! - S Gőzsy Pepi salamoni ítélőtrónra ült.</p>
					<p>- Mindenki fizeti azt, amit megrendelt. Ha tetszik, rendelj újat!</p>
					<p>Laci csatlakozott a protestálókhoz, bár zsebe fájt belé.</p>
					<p>- Hát jó, nem! Hanem akkor, pincér, vigyen el mindent, ami az asztalon van, s majd
                  én rendelek újat az uraknak.</p>
					<p>- Nem hallottad? Lódulj! - rezzentett rá a kábult pincérre. Az elgázolt sorsocska
                  megvonaglott; kétségbeesés és ámulás közt; anima vilis.[5] - Először is sampányert! Előre! És cigányt!</p>
					<p>A cigány már ott is volt, s a báró, örök gavallér, fölkapta poharát:</p>
					<p>- Éljenek a sóti szép asszonyok!</p>
					<p>S Laci újabb rémületére, folytatta:</p>
					<p>- Ma végig fogjuk muzsikálni őket. Mindenki nevezhet.</p>
					<p>Kit nevezzen? Venus, mint Bacchus, új zavar volt neki.</p>
					<p>De az Ezeregyéj még csak most kezdődött. Guci, a prímás lépett Harun al Rasid elé,
                  sanda és foltos indiai gnóm.</p>
					<p>- Nem fog a vonónk, méltóságos uram! - S szeme fehére villant, mint forgó céltábla
                  golyója.</p>
					<p>Kincses gyanták tradícióit követelte.</p>
					<p>- Úr nem nézi a pénzt! - A Teljesülés teli markából bankó hullt a fekete tenyérbe.
                  Kék has, ropogós csoda, bújt, lángolt, sistergett.</p>
					<p>A gázolt sors (elcsapott pincér, öt gyermek éhével) szédülve pislantott.</p>
					<p>Lacinak csillogott a szeme, lüktettek a halántékai.</p>
					<p>- Ezzel a pénzzel...</p>
					<p>Álmai meglobogtak, mint fáklyák a szélben. Különös hatalmak vannak a világon.
                  “Pénz kéne, éppen nekünk!” - csillogtak a Szavak. Mennyi pénz kéne például - egy
                  lap alapításához? Laci álmai rímes szavak voltak; már csak szavak: tettekre nem
                  vágyott. De a szavak, még némán s már zengve, kellették magukat: ópiumtündérek,
                  papirosruhában. Mennyi kéne? Nem tudta... de ezer forint nagy úr. (S legalább a
                  literét fizetni!) A Sátán éje volt ez. S talán minden azon fordult meg, hogy
                  milyen arcot vágott Laci abban a pillanatban.</p>
					<p>- Laci az erszényre gondol!</p>
					<p>Kacagások kórusa zendült, forró keveredésben a muzsikával. Laci és az Erszény: már
                  anekdota volt. S ami aztán következett, azt nehéz tisztán látni az Ezeregyéj
                  forgatagában: zene és kacagás villamos áramot fejlesztett, töltött, halmozott; s
                  Laci feje elektromos gomb volt. Semmi sem csigázza úgy föl a belső
                  elektromosságot, mint kacagások központjában állni. Laci szinte hálás volt
                  Hintássnak, aki megint egy szivart dugott a szájába:</p>
					<p>- Vigasztalásul, Lacikám! - míg a többiek kacagtak. Düh, szégyen, szédülés forrt a
                  Laci májában, mert valaki egy rossz erszényt vett elő, s oda akarta dobni a
                  cigányok közé.</p>
					<p>- Most vásároltam a Schapringernél két forintért újat.</p>
					<p>- Megállj! - kiáltott a báró. - Add ide! Aki úr, legyen úr!</p>
					<p>- Mit akarsz?</p>
					<p>- Csak nem fogod üresen eldobni?</p>
					<p>S már gyömöszölte bele a bankókat.</p>
					<p>Sót legendái még soká fognak beszélni erről az éjjelről. A hős az esztelennél
                  kezdődik: nőre költeni a pénzt, élvezetekre tékozolni bölcs és nyárspolgári dolog.
                  A báró vesztett ez este! Most hát megmutatta, hogy semmi az neki! Ám Laci,
                  végletekig feszülve, kipattant: szónoklat gyűlt össze a torkában, szent
                  felháborodás; a Bor papja lett volna ő is, mint annyian, ha félénksége bele nem
                  fojtja a szót: mit nem tenne ő evvel a pénzzel! Ennyi
                  pénzzel! Idealista volt... Szegény, szegény fiú volt... S a gúnyolt ember
                  érzékenysége mozdult benne... Jogos harag öntötte el... s halk költők
                  féltékenysége a hangos cigány ellen... Ó, ha kitörhetett volna, mint egy keserű
                  ár!...</p>
					<p>Minden rabság, a Kicsiségek Poklának minden kínja ott volt a torkában. Igen, majd
                  lesz ötvenéves korára táblabíró; mit ér az már akkor? Mire vén szamár lesz...
                  Addig meg csak így nézhet mindent ablakon keresztül. Úr és mégis koldus, és itt
                  kell ülnie, bárói virtusok asztalánál... Mindez ki akart törni belőle, forrott és
                  zúgott már, de az utolsó pillanatban beleütközött valami nevetséges csekélységbe,
                  és megtörött rajta, mintha készülő lavina megtörik valami kiálló nyomorult
                  karóban, s zúzódva szétesik:</p>
					<p>
                  hogyan szólítsa a bárót?
               </p>
					<p>Nem tudta hogyan szólítani. Tegezze most, mikor ennyi kellemetlen dolgot akar neki
                  mondani? Most kezdje a tegezést, holott eddig nem merte visszategezni? A társaság
                  tagjai közt a látszólagos egyenlőség mellett a legnagyobb távolságok voltak. Laci
                  egyszerre falakat érzett a helyzet és mondanivalója közt, és fájóan beléjük
                  ütközött. Lehetetlen volt beszélni, s mindaz, ami a levegő elektromosságából
                  összegyűlt bortól meglágyult lelkében, könnyé és szakadozott szavakká zuhant szét,
                  bár a báró borosan és el-elfúlva bizonyítgatta:</p>
					<p>- Pajtás... Báró a kutyád! Itt mindenki pajtás!... Urak és magyarok!... Úr az urat
                  nem urazza! Pajtás!...</p>
					<p>- Pajtás!... Báró pajtás!...</p>
					<p>Az elérzékenyedés perce volt ez. S most körülbelül meg lehetett érteni a
                  panaszt.</p>
					<p>- Pajtás... ha a felét ennek a pénznek, amit így elszórsz most, nekem adnád, az én
                  szerencsém egész életemre meg volna csinálva...</p>
					<p>- Igazad van, barátom! - kiáltott a báró. - Nesze, barátom!... és nesze!... nesze
                  még! - s a zörgő, kék hasú, ritka, drága, angyalos papírok egymás után hulltak az
                  asztalra, míg egy vagyon feküdt Laci előtt.</p>
					<p>S a cigány tust húzott.</p>
				</div>
				<div type="chapter">
					<head>4</head>
					<p>Éj és mese tart még.</p>
					<p>Hogy hogyan került a Kincs az asztalról a Laci zsebébe, arról a hagyomány egy
                  kissé zavaros; de úgy látszik, igaz az, hogy Hintássnak volt ebben valamilyen
                  része. Hintáss itt a Kígyó szerepét játszotta, aki az első ügyvéd volt a
                  világtörténetben: Peithó istenasszony avatottja. A Kígyó szava jól illett Harun al
                  Rasid éjjelébe; ahol úgyis allegorikus szörnyek csatáztak a zene tördelt
                  hullámain. A Kicsiségek Poklában aludtak a lelkek; de néha álmodtak. Ez álom volt.
                  Az Okosság, mely ébren hű fegyvertársa a szürke Megszokásnak, most szokatlan
                  dolgokra biztatott.</p>
					<p>- Bolond volna, ha el nem tenné! - mondta az Okosság, s szavainak íze a Bor ízére
                  hasonlított.</p>
					<p>- Jobb helyen lesz nálad, mint énnálam - izmosodtak meg apró gondolatok,
                  Teljesülés asszony türelmetlen és kíváncsi apródjai.</p>
					<p>- Rajta! - kiáltott a Kaland, mint vad kártyás, kinyújtott kezekkel.</p>
					<p>Hintáss szemei, mint a rábeszélés gyertyái, emelkedtek ki kígyónyakon a
                  káoszból.</p>
					<p>- Kapd el hamar! - unszolt a Félelem, és már ugrott volna békalábaival.</p>
					<p>- Úr nem veszi vissza ajándékát! - kiáltott a báró.</p>
					<p>- Bizony, Laci pajtás, vagy a tied, vagy a cigányoké! - mondta az ügyvédi
                  sajnálkozás, s a Haza oltára kigyulladt, a Kincs most már milliónak látszott,
                  versek zsongtak a füstben, költészet és irodalom egy Lapot követeltek, a Szerelem
                  koszorúkat nyújtott, és Laci úgy ült ott, mint ama hegy, mely körül az elemek
                  csatáznak, szédülve és kissé bután, mint az Arénára kivetett állatka, melyet
                  körülhabzik a boros Kíváncsiság, a nyugtalan Rábeszélés és a fojtott szájú
                  Várakozás, mind közelebb toluló gyűrűkben. Telepátia bizonnyal létezik, s az
                  Állatkát különös szempárok hatásai érték: bolond fiskális, veszni indult báró, a
                  sötét pincérszemek a háttérből. Zsúfolt áramok kereszttüze. Öntudata csak annyi
                  volt ezeknek a perceknek, mint az álmoknak van; a Kicsiségek Pokla álmodott, a
                  báró keze kinyúlt, zseb zizzent, s a társaság nemsokára künn volt a holdsütötte
                  utcán, mely fehér volt, fehér, a végtelenségig, valami különös, elvarázsolt utca,
                  oly sajátságosan tágas és kihalt, és hideg, vak fényben...</p>
					<p>- Szibéria! - kiáltott Hintáss Gyula, a messze és titokzatos fehérségekre intve,
                  melyek a nyári hó kísértetiességével döbbentettek.</p>
					<p>Laci zsebe ragyogott és dalolt, mintha egy villanyos lámpa volna ott, mely
                  kigyullad minduntalan; vagy énekes madár, mely vergődik s csicsereg.</p>
					<p>- Hazakísérjük a fiskálist! - adta ki a jelszót Gőzsy Pepi. - És megmuzsikáljuk az
                  asszonyokat.</p>
					<p>A cigányok mentek elöl.</p>
					<p>A Csönd orgiáját hasították ketté.</p>
					<p>Kis házak nagy mezőkben riadoztak.</p>
					<p>Kutyaugatás feleselt messziről.</p>
					<p>Friss levegő izzadt a homlokokon.</p>
					<p>A városháza előtt egy darab aszfalt volt, azon különös figurák támadtak a holdban,
                  amilyenek ily alkalommal szoktak támadni: vizesnyolcasok és betűk, az Ideálok
                  kezdőbetűi! Laci egyszerre Budapestre gondolt, a nagyszerű és bűnös városra,
                  amelyet nem ismert... a nagyvilági, fényes éjszakákra, kivilágított vonatokra,
                  színpadokra, nőkre, egy orfeumelőadásra, amit egyszer átutazó “művészektől”
                  látott... keblekre, combokra...</p>
					<p>Szeretett volna otthon lenni. Álmait rendezni.</p>
					<p>Úgy érezte, hogy az Élet kapui kinyíltak.</p>
					<p>Aztán megint a szégyen égett föl az arcán, szerette volna visszavágni a pénzt,
                  büszke szavakat és gesztusokat forralt, leteszi a pénzt valahol, gondolta, s
                  elszalad...</p>
					<p>Már a társasággal nem lehetett beszélni...</p>
					<p>Csak Hintáss, éppen ő, aki borosnak látszott sokszor józanon is, most borosan
                  józan volt, akár egy komoly úr, aki játékos leereszkedésből, és mindent megértve s
                  megbocsátva, elegyedik fölényes nézőnek egy mulató kompánia közé. És zenével, mint
                  Samszeddin nagyvezér, tér a varázsúton nyugvóhelye felé...</p>
					<p>Imruska ez éjjelen a hegedűk hangjára ébredt föl, ami olyan volt, mint különös
                  állatok vonítása: nagy macskák és ijedt majmok visítása, ismeretlen madarak
                  trillái és közbe-közbe és alul valahol valami vastag bőgése egy nagyon szőrös és
                  erős és ügyetlen és szomorú bestiának. Aztán meg tompán és mézesen és messziről
                  jöttek a hangok, hogy Imruska sírni szeretett volna. A holdvilág átsütött az
                  ágyacska piciny lajtorjáján, és Imruska fölkönyökölt, és belefogózott a lajtorja
                  fogaiba, és átlesett a félig nyitott ajtón a másik szobába, ahol anyi és api
                  alucskáztak.</p>
					<p>Ők is felébredtek.</p>
					<p>- Hallja? - kérdezte Nelli, a zenés neszre figyelmezve.</p>
					<p>- Az a bolond Gyula most jön haza - mondta Miska.</p>
					<p>- Éjjeli zene - mondta Nelli, s álmatlan fejéből kék madarak szálltak a holdvilág
                  felé.</p>
					<p>Az Ezeregyéjjel itt beborul, s a mozivásznon Laci karcsú alakja jelenik meg, amint
                  kissé bizonytalan léptekkel megy át az özvegy Hoffmann-né udvarának fehér
                  éjszakáján, akinél lakott hónapos szobában. Kezének mozdulata bizonnyal
                  szimbolikus e földi életre, amely csupa látszat: mert zsebéhez kap, mintegy
                  kérdezve, nem álom-e? s arca a jövőbe néz, mely mindig ismeretlen. Ezzel a
                  mozdulattal tűnik el szemeink elől és minden szemek elől.</p>
				</div>
			</div>
			<div type="group">
				<head>GYILKOSSÁG ÉS SZERELEM</head>
				<div type="chapter">
					<head>1</head>
					<p>Hajnalban végre megjött az eső, hangos, egyforma csöppek végtelen zuhogása áztatta
                  a mezőt.</p>
					<p>Reggel (péntek volt, szürke és borús hangulat) Erzsi szaladt át Nellihez.</p>
					<p>- Hallottad már az újságot?</p>
					<p>- Micsoda újságot?</p>
					<p>- Juli néni volt át, és mesélte.</p>
					<p>- Nem hallottam semmit.</p>
					<p>Nelli fején babos keszkenő volt, menyecskésen, ott álltak a konyhaajtóban, a
                  széles ereszről csurogtak a csöppek, Imruska Zsónnal játszott az eresz alatt,
                  Miska már rég elment, hivatalba.</p>
					<p>Nellinek úgy tűnt föl később mindig, minthogyha előre érezte volna e reggelen,
                  hogy hírt fog hallani, mintha az éjjeli zene és a hajnali időváltozás mind
                  összefüggésben lett volna ezzel, mintha különös és álomszerű végzet működött volna
                  itt.</p>
					<p>- Gyilkosság történt - mondta Erzsi, s a szó úgy hangzott, mint egy előre várt,
                  hangulatilag teljesen előkészített hangjegy, mintha beletartozna a megkésett
                  esőcseppek és a fűzfán csörgő szarka hangjainak koncertjébe.</p>
					<p>S már a név is elszállt, mintha pontosan a várt név lenne, otthonos és épp azért
                  oly ijesztő hangjával.</p>
					<p>- Kováts Lacit...</p>
					<p>- Jesszusom! - és Nelli sem szólni, sem kérdezni nem tudott, homályos érzése volt,
                  mintha az éjjeli muzsika összefüggésben volna a rémes eseménnyel;
                  megmagyarázhatatlan borzongás vett erőt rajta, mintha maga is bűnös volna, és most
                  kezdené érezni a Sors fagyos ujját, amint messziről nyaka gyönge húsához ért.</p>
					<p>- De miért?... De miért?... - kérdezte ez az érthetetlen bűntudat, talán a szürke
                  égtől, a hajladozó fűzfaágaktól várva létezésének problémájára feleletet.</p>
					<p>S Erzsi, mint igazi nő, s mégis vagy épp azért, született riporter, részleteket
                  halmozott; “rablógyilkosságnak esett áldozatul” - mondta; Gyuláról beszélt, aki
                  vele volt az éjjel bizonnyal a kaszinóban, ó, már jól elverte az éjfelet, mire
                  hazaértek! de még nem tudott semmit a dologról.</p>
					<p>- S reggel véresen találták a szobájában.</p>
					<p>- De hát ki ölte meg? - gondolta inkább, mint kérdezte Nelli; de a Riport múzsája
                  ért kérdés nélkül is.</p>
					<p>- Ki tudhatja? Egy fekete szakállas...</p>
					<p>- Ah! - Nelli egész lelke a szemébe feszült.</p>
					<p>- Egy fekete szakállas embert láttak kijönni a szobájából reggel.</p>
					<p>- Fekete szakállas?</p>
					<p>- Eltakarta az arcát a fél kezével, így! De hát ki van a városban fekete
                  szakállas? A Spitzer doktor bizonyosan nem volt...</p>
					<p>Ezen egy kicsit mosolyogni kellett, de Nelli türelmetlensége elborította a
                  mosolygást.</p>
					<p>- Hogy tudott bejutni?</p>
					<p>- Ó, hisz mindig nyitva volt az ajtó! Hát ki gondolta volna, hogy oda betörnek?
                  Sóton nem szokott ilyesmi történni.</p>
					<p>Egy pillanatra elfogta lelkét az események romantikája. Ó, istenem! egy betörés
                  Sóton, egy rablógyilkosság, aminek az áldozata náluk vacsorált tegnapelőtt; s
                  fekete szakállú gyilkos, mint az angol regényekben. Erzsi írónő volt, s mindezt
                  legalábbis érdekesnek találta.</p>
					<p>- Képzeld csak... megy haza este semmiről sem sejtve... és felhangolva... úgy
                  látszik, ittak egy kicsit... szörnyű és titokzatos dolog ez, Nellikém...</p>
					<p>De Nelli, akinek semmi érzéke sem volt ilyesmihez, csak a Rémületre függesztette
                  szemét, s maga sem értette rémületét; hisz látott haláleseteket a maga családjában
                  száraz szemmel és nyugodt, gondolkodó szívvel. A tegnapelőtti este volt egyre
                  előtte, Laci titkos, vágyó tekintete...</p>
					<p>- De miért...? De miért...? - kérdezte egyre gépiesen; s a kérdés megokolt volt:
                  mert mit is lehetett elrabolni szegény Lacitól? S ekkor felcsillant a legenda,
                  melynek elég volt egy nap, megszületni, s mely túléli hősei életét. A hír nőtt
                  már, mint bogarak a hullán, s tüneményes összeg birtokosának tűnt fel szegény
                  Laci. De hát ki tudhatta ezt? És Erzsi szemei tágra nyíltak, ajka a Nelli füléhez
                  közeledett, amint elmondta neki, mint vélekedett erről a kérdésről Juli néni,
                  akinek minden kérdésről megvolt a maga jól megalapozott véleménye; mert igazán, ki
                  is tudhatta, hogy Laci éppen ez éjjelen gazdag ember?</p>
					<p>- Olyan valaki lehetett csak, aki velük volt az este a kaszinóban.</p>
					<p>- Ó, Erzsi, ne mondd azt, hisz Gyula is ott volt! - kiáltott Nelli megrémülve.</p>
					<p>- És azt hiszed, ő nem lenne képes rá?! De, bolond, hisz ott voltak a cigányok
                  is!</p>
					<p>S még visszafutva, amint épp hazaindult, újságolta a következőket:</p>
					<p>- Képzeld, versek voltak az asztalán... Szerelmes versek... S ő az ágyban feküdt,
                  egészen felöltözve... Mert későn jöttek haza, s ő csak úgy lefeküdt... ahogy
                  elnyomta az álom... Álmában vágta el az illető a nyakát...</p>
					<p>Nelli aznap későn rakott tüzet; valami különös kegyeletet érzett a szegény Laci
                  iránt; levette a konyhaszekrényről a Sótvidéki Közlöny
                  egyik régebbi számát, amely rojtosra vágott szélekkel a polcot díszítette, s
                  amelyben véletlenül Laci egy verse volt: kivágta a verset, s betette az
                  imakönyvébe, mint ahogy a szerelmesek szokták. Szerelem, gyilkosság: csupa olyan
                  dolog, amikről a regényekben lehetett olvasni; de milyen egészen másképp és sokkal
                  bonyolultabban volt itt minden, mint a regényekben! Először is: kinek a képe volt
                  Nelli előtt? Nem a szegény Lacié, hanem Gyuláé; ez a kép félelmet keltett benne, s
                  Laci iránti kegyeletében volt valami ijedt bűntudat. Pedig hát: mi köze volt neki
                  az egészhez? és mi köze volt neki Gyulához? és mi köze Gyulának az egészhez? És
                  mégis: íme, két férfi, szerelmes versek, forró pillantások, egy csók, a
                  vetélytársnő elkeseredése és egy gyilkosság, ahol a vér tán a versekre csurog!
                  Nelli megborzongott. Vágyai, félelmei, hitei különösen összekeveredtek:
                  szürkeségre, eseménytelen létre nevelkedve, az események csak zavart jelenthettek
                  számára. Mintha most kezdődnék az Élet, amiről a regények beszélnek; s regények
                  emlékei után igazodott volna: de oly keveset olvasott életében! és azok is oly
                  naiv könyvek voltak! Néhány francia házasságtörési s angol bűnügyi história
                  képviselte az “élet rejtelmeit”. A magas irodalmi ideál a házasságtörés volt
                  nálunk akkoriban. És ez úgy hangzott, mint a gyilkosság.</p>
					<p>Az eső alábbhagyott, s Gitta jött át, mint hírnök a színre: okos szemű kis hírnök,
                  furcsa, kockás ruhácskájában.</p>
					<p>- Anya üzenteti, hogy megvan a kés, amivel elvágták a Laci bácsi nyakát.</p>
					<p>Harmonikásra nyomkodott cédula - Erzsitől - magyarázta ezt a legújabb hírt: a kés
                  a Rót vendéglős kése volt, kiélesített hússzeletelő, mellyel Rót úr saját kezűleg
                  szokta vendégei előtt trancsírozni ünnepélyesen az erdélyi fatányérost. A cédula
                  feleslegesnek bizonyult: Gitta kegyetlen kis isten, emberek sorsa felett,
                  teljesen tájékozva volt a részletekről. Hangja csengett nagyosan s fagyosan, mint
                  jégcsapok a szélben, különös hatással Imruskára, aki sötét szemekkel bámult az
                  ajtóból, a nagy, sárga kutya mellől, az apró ladyre. “Anya üzenteti”... Gitta nem
                     anyit mondott, hanem anyát,
                  előkelő és idegen módon: ami valahogy illett a rémes folytatáshoz... “Elvágták a
                  Laci bácsi nyakát”... Imruska az éjjeli ijesztő muzsikára gondolt, mely még
                  álmatlanságtól lázas füleiben tapadt: különös állatok vonítása, nagy macskák és
                  ijedt majmok visítása... hegedűk nyakát látta s leölt csirkék nyakát, ahonnan foly
                  a vér... Gitta már mindent tud...</p>
					<p>Nelli szeme a levélen csüggött: hol a Riport múzsája találgatta már, mit beszélnek
                  a városban az új hír alkalmából?</p>
				</div>
				<div type="chapter">
					<head>2</head>
					<p>A városban csakugyan beszéltek mindenfélét, az unalom fölrezzent kopott párnáiról,
                  a botrány, mely olyan, mint a tűz, táplálékot kapott, s lobbot vetett, titkos és
                  öntudatlan vágyak és rosszakaratok megmozdultak, sötét álmok teljesülését hazudta
                  az irigység, s a fantázia kéjelgett önmaga előtt, bevallhatatlan gonosz
                  lehetőségeit veszélytelenül kiélni a hasonlókban.</p>
					<p>A kés, mely a nagy reményű ifjú életének fonalát elvágta, még néhány órával
                  azelőtt ott hevert, stílusos négyszögű fatálon, a kaszinó vendéglőjének úri
                  asztalán. Nem ült-e körötte az egész társaság, Sót mulató crème-je? A pletyka kéjelegve festette így őket: a kés
                     körül... az új hír fényében sötét föltevések hernyói mozzantak.</p>
					<p>Mindenki tagadta, de titkon mindenki szerette volna a legbotrányosabbat.</p>
					<p>És különös érvek ébredeztek.</p>
					<p>- A fekete szakáll biztosan álszakáll volt.</p>
					<p>- Tudnak is a cigányok álszakállhoz!</p>
					<p>- A cigányok? És ha nem a cigányok voltak?</p>
					<p>- Az eset komplikáltabb, mint gondolnátok.</p>
					<p>- Hogy fértek a cigányok a késhez?</p>
					<p>- Á! A cigányok nem is tudtak az egészről. Hiszen azok muzsikáltak: oda se
                  figyelhettek arra, mi történik az asztalnál!</p>
					<p>Így susogtak, s a végén mindig abban maradtak, hogy “bonyolultabb az eset, mint
                  gondolják”, és hogy “nem akarják a konzekvenciákat levonni”. Mindenki visszariadt
                  volna, hogy bárkit gyanúsítson a társaság tagjaiból. A gyanú, határozatlan
                  formájában mégis jólesett. Nem is gyanú, csak viszketés...</p>
					<p>Miska nem volt hajlamos e viszketésre, bírói józansága a bűnt a létra alacsonyabb
                  fokain kereste, mint a salakot a pohár fenekén, liberalizmusa fölhagyott a
                  cigánynál, mint egy jenkié a négernél. Ehhez idomultak hírei, amiket délire
                  hazahozott; s Nelli leste őket, izgatott kíváncsisággal ostromolva, mit tud, mit
                  hallott? Ez a kíváncsiság kissé feltűnő is volt, mert Nelli máskor nem sokat
                  törődött újságokkal; arca új vonást nyert. Miska tulajdonképp semmi érdekeset vagy
                  újat nem mondott; ebéd közt komolyan parentálta Lacit, a temetésről és koszorúról
                  beszélt. Nelli Gyulát várta, csodálatos feszültséggel: mintha minden attól a
                  pillanattól függne, mikor őt meglátja.</p>
					<p>Miska még le sem hörpintette borát, s Gyula már betoppant fölhangolva és újabb
                  hírekkel: ő ott volt, intézkedett, mindent magára vállalt, mert Lacinak senkije
                  sincs Sóton, és Hoffmann-né, akinél lakott, magányos özvegyasszony.</p>
					<p>Nelli csak nézte mereven, s az az érzése volt, hogy valami mást várt; bámult, hogy
                  elemében látja, mint rendesen.</p>
					<p>- Sürgöny is ment már - mondta Gyula.</p>
					<p>- A szülőknek?</p>
					<p>- Igen. Egyetlen fiú volt...</p>
					<p>- Ó, rettenetes! A szegény emberek! - sikoltott föl Nelli, és Imruskára nézett,
                  aki egy nagy barackot majszolva, igen komolyan látszott tűnődni.</p>
					<p>Gyula már a tegnapi estét adta elő, a szemtanú kellemes pózában, aki állít, cáfol,
                  meglep és imponál; színes szalagok szálltak a szájából, melyeket a beszéd szele
                  beleröpített a Legendába; minden szó, amit mondott, egy kicsit több volt az
                  igaznál, habár nem valótlan; s az Újság Örömének lámpái gyulladtak, melyek
                  fényében hős lesz a gyilkos is.</p>
					<p>De Nelli még mindig Imruskát nézte, és a szegény szülőkön szorult el a szíve: ó,
                  hát lehetett-e azokra nem gondolni?</p>
					<p>- Hát van ilyen gonosz ember a világon?</p>
					<p>Gyula mosolygott a világismerő férfi fölényével: talán Napóleon gondolt arra a
                  rengeteg asszonyra, akit özveggyé, a töméntelen gyermekre, akit árvává tett? Ilyen
                  már az élet. S mintha tetszene neki a dolog, cinikus filozófiát kezdett
                  kifejteni, a gonoszságnak egész elméletét, amire Miska felsőséges józansággal
                  vonta meg a vállát, mint egy gyerek beszédére:</p>
					<p>- No, ennek a mi gyilkosunknak nemigen hinném, hogy ilyen magas gondolatai
                  lennének.</p>
					<p>- Miért? Azt véled talán, hogy műveletlen ember?</p>
					<p>- Azt.</p>
					<p>- És ha nem?</p>
					<p>Nellinek úgy tűnt fel, hogy “szemei gonosz tűzben fénylenek” - ahogy ezt a
                  regényekben mondják -, és Gyula nem az az ember volt, aki észre ne vegye a
                  hatást.</p>
					<p>- És ha nem volt műveletlen ember, ha közülünk való volt, ki tudja? Minden
                  lehetséges, én ott voltam a vacsorán! - kiáltotta. Miska összevonta a
                  szemöldökét.</p>
					<p>- S feltételeznéd valakiről azok közül, akikkel egy asztalnál ültél?</p>
					<p>- Én? Semmi esetre! - és Gyula mosolygott. - De az emberi léleknek különös
                  mélységei vannak. A Pitavalban nem egy esetet olvastam...</p>
					<p>S a vita szárnyai kinyíltak. Miska ezúttal az “úriember”, a “magyar ember” lovagja
                  volt: ám Gyula romantikus történeteket idézett, urakat a “betyárok nemzetéből”,
                  középkori várbárók utódait: a magyar Pitaval hőskori példáit, úri bűnöket, melyek
                  legendákká váltak.</p>
					<p>- A híres Fatia Negra egy erdélyi báró volt. Ez köztudomású: megírta Jókai is.
                  Cartouche, a rablók rablója, francia márki volt. Sobriban megismertek egy Vay
                  grófot. Pedig ezek nem is szorultak rá a rablásra: csak az öntudatért követték el
                  a bűnt... úgy értem, hogy magának a bűnnek tudatáért.</p>
					<p>- Nono - mozdult meg Miskában a bíró. - Talán olyan kellemes dolog a bűntudat?</p>
					<p>- A bűntudat titkos fölény és hatalom... Persze, a papok másképp beszélnek, de a
                  papok hazudnak... Láttál már bűnöst, akit az úgynevezett lelkiismeret
                  kínozott?</p>
					<p>- Láttam - felelt Miska.</p>
					<p>- Az félelem volt, s az a bűn a bűnök proletárja. Az igazi bűntudat, barátom,
                  büszke, úri érzés! Képzeld csak, mit jelent: azzal a titokkal járni embertársaink
                  közt, hogy mi olyant tettünk, amit nem sejtenek, amit ha lehetségesnek hinnének,
                  rémülten kerülnék utainkat, hogy mi képesek voltunk olyanra, amire ők soha képesek
                  nem lennének, hogy mi fölszabadítottuk magunkat oly törvények alól, melyek az ő
                  kezeiket vasnál erősebb bilincsekbe fogják! Ó, ez igazán nagyszerű hatalomérzés
                  lehet! És kezet fogni az emberekkel és magunkban mosolyogni, hogy gondatlanul és
                  bizalommal telten nyújtják a kezüket - pedig hogyha tudnák!...</p>
					<p>S Gyula szemei ragyogtak, akár az ördög lámpái: mintha e pillanatban lépett volna
                  ki egy Jókai-regény lapjaiból.</p>
					<p>- Rettenetes, ne mondjon már ilyent, ez a Gyula folyton ijesztgeti az embert! -
                  kiáltott Erzsi a férjére.</p>
					<p>De Gyula fölényben volt, ismervén “az emberi lélek mélységeit”: pesszimizmusa
                  schopenhaueri magaslatokat ért:</p>
					<p>- Sohasem tudhatjuk, kivel fogunk kezet...</p>
					<p>- Senkivel sem merek többet kezet fogni! - színészkedett Erzsi, patetikusan
                  pillantva kezeire. S Miskához fordult, aki a Józanság mentsvára volt: - Mondja már
                  neki, hogy ne beszéljen ilyeneket!</p>
					<p>Miska csak mosolygott a bajusza alatt: neki egészen más beszélnivalói voltak
                  Gyulával, s már fontolta a szavakat, amikkel férfias kifejezést fog adni
                  érzelmeinek, mihelyt felkelnek majd az asztal mellől, és külön vonulnak a
                  hölgyektől. Nelli az egész idő alatt egy szót sem szólt: feszült figyelemmel ült,
                  és Gyulát nézte; bajos lenne megmondani, hogy mi történt benne.</p>
					<p>- És maga képes volna valakit megölni? - kérdezte.</p>
					<p>- Magáért: mért ne? - vágott vissza Gyula egy színes kavicsot, mire felcsaptak a
                  kacagás hullámai.</p>
					<p>Nelli azonban vörös lett, és elakadt a lélegzete. Félénk kis szívének sok volt,
                  ami két nap óta történt vele: alázatos lelke ijedten kereste a rendeset, a kötelességet, ami megnyugtathatta volna, a fonált, amibe bele
                  lehetne kapaszkodni. Bizonyos, hogy valami hibát, sok hibát, talán a hibánál is
                  többet követett el, hogy ilyen helyzetbe kellett kerülnie; de hát mily helyzet ez?
                  Kit kérdezzen, aki megértse? Hisz el se tudta volna mondani! Hisz tán csak
                  képzelte az egészet; és mit is képzelt tulajdonképp? Szerette volna azt, amitől
                  rémült, hitte, amit nem hitt, s nem aszerint érzett, amit biztosra vett, hanem
                  éppen aszerint, amit képtelennek tartott. Ó, hiszen Gyula “anyagyilkos Néró” - ő
                  mindenre képes -, és mégis, bizonyos, hogy mindez csak bolondság. Mi volt hát oka
                  az egész rémületnek? A regényekben ilyenkor azt kérdik maguktól a hősnők: “Ez tán
                  a szerelem?” A szerelem, mely még Miska szerint is mindent kiment, és minden
                  fölött áll a nő bilincsei között, mely előtt az Erkölcs is leborul, és a Józanság
                  megalázkodik... Nelli irányt veszítve tűnődött: mi a szokás ilyenkor, mi a
                  kötelessége? - hozzá lévén szokva, hogy nem a maga kedvére, hanem szokások és
                  kötelességek szerint éljen. S csak azon csodálkozott, kissé szomorúan, hogy
                  alapjában semmi rokonszenvet sem érez Gyula iránt - inkább ellenszenvet és
                  félelmet. Ó - ha ez szerelem volt -, nem öröm volt neki a szerelem, s még nem is
                  lázadás: inkább büntetésnek érezte, mint bűnnek.</p>
					<p>Persze, bűnnek is kellett itt lennie - de a bűnt még előbb követte el, régen,
                  anélkül hogy észrevette volna, anélkül hogy tudná pontosan, hogy mikor?... Most a
                  büntetés kezdődött. Nelli rémülten gondolt rá, meddig viheti őt ez a büntetés - de
                  ez már mind kikerülhetetlennek tűnt föl előtte, köteles vezeklésnek, mint a
                  szenteké, akik a szennyet választották vezeklésül; a szükséges pokolnak, amibe
                  bele kell ereszkedni. Talán a bűn lesz a büntetése... ó, mindez csak köd volt s
                  még nem is gondolat: mi is költhetett volna ily gondolatokat? De ebben a ködben
                  eltévedt a Megszokás alázatos szolgálóleánya. Valami volt itt mindenesetre, amire
                  nem illettek a Mindennap paragrafusai. Nelli az Unalom szent posványában élt; mely
                  demoralizál, mint minden hínár. Gyula, szegény bolondos, ki-ki akart ugrálni
                  belőle, s csak sárral fecskendett maga körül. Nelli szeme elvakult a sártól -
                  csakúgy, mintha vérrel fecskendenék. A ködben minden hatszorosnak tetszett. Hiszen
                  igazában ha megkérdezték volna, tudta volna, hogy semmi se történt - ha legalább
                  magát merte volna határozottan megkérdezni. De nem merte, s vak szemmel
                  tébolygott.</p>
					<p>Úgy érezte, hogy most a lehetetleneken van sor megtörténni: s felrémlett előtte a
                  fantasztikus beszélgetés, amit tegnap Erzsivel folytatott. S egyszerre Imruskához
                  rohant, aki egy pillanatra fuldokolni kezdett a barack magvában, és túlzott
                  szenvedélyességgel ölelte magához a kis fulladozót, mint hogyha magának tenne
                  szemrehányást a barackmag esetéért is, s ez az eset összefüggésben volna az
                  iszonyú hálóval, amely környékezte.</p>
					<p>Ám a barackmag nedvesen és édes húscafatoktól rojtosan visszapottyant a kis piros
                  torokból, fölverve ismét ama bizonyos hullámokat, melyek oly készségesen csapnak
                  föl a jó ebéd után - a felszabadult kedv hullámait, melyek ezúttal csillogó, de
                  keserű hullámok voltak, mint a tengeré.</p>
					<p>Különös és könnyen keseredő habok...</p>
				</div>
				<div type="chapter">
					<head>3</head>
					<p>- Jaj, át kell szaladnom egy pillanatra; elhozom a gyerekeket! - kiáltott Erzsi,
                  és már ment is. Miska az udvarba kívánta a feketekávét, remélve, hogy ott
                  kibeszélheti magát Gyulával; maga vitte ki a borosüveget és a szivarokat, de az
                  udvaron elfogta Döme bácsi, aki az időjárást tanulmányozta, mint rendesen:</p>
					<p>- Át se áztatta a földet - mondta az esőről, melynek már csak emléke volt, újra
                  Héliosz ragyogván a tisztára mosdatott kert fölött. - Gyula van itt? - kérdezte
                  Miskától, amint látta, hogy a lugasba cipekedik. - Az is mindig ott van, ahol nem
                  kéne. - Ez célzás volt: egy medve célzása. - Hallom, tegnap is ott volt a Rótnál.
                  - Agg fejét csóválta. - Mindenben benn kell neki lennie. A Kamara előtt is van
                  valami suskusa. - Ez az egyoldalú párbeszéd megkötötte Miskát, s így történt, hogy
                  Nelli és Gyula néhány pillanatra egyedül maradtak.</p>
					<p>Ha Nellin múlt volna, ez a pár pillanat az abszolút csönd fellélegzése lett volna:
                  Döme bácsi hangjára kiszaladt Imruska is, s csak a legyek zsongtak az ablakok
                  körül. De Gyula nem az az ember volt, aki öt percig szótalan maradhatott volna. Az
                  ő agyában nyugtalan szellemek tanyáztak, melyek nem ültek meg a fészekben, hanem
                  örökösen röpködtek az ajkai körül.</p>
					<p>Egy darabig ült, nézte Nelli sugár alakját, aki az asztalt szedte le; s egyszerre
                  kiröppent az egyik nyugtalan szellem:</p>
					<p>- Nelli, mit szólna maga, ha azt mondanám, hogy én nemcsak tréfából, hanem a
                  leghalálosabb komolysággal...</p>
					<p>Fölállt, kifeszítette mellét, egy elvetélt nyújtózással mozdulatában, s a hangja
                  kirobbant, kissé hirtelenebben a kelleténél és tréfás pátosszal:</p>
					<p>- Gyilkolni tudnék magáért!</p>
					<p>Nelli összerezzent, hogy majd leejtette az edényeket, s Gyula elkacagta magát,
                  szívből és hosszan hahotázva; de aztán hirtelen elkomolyodott.</p>
					<p>- Pedig igaz! - mondta, “különös hangsúlyozással”; mert a pillanatnyi hatások
                  embere volt. Gyulától nem lehetett megtagadni valami éber és telepatikus ösztönt:
                  ő nagyon jól érezte, hogy mi történik a fiatal asszonyka lelkében. S minthogy
                  semmi más célja nem volt, mint a színésznek, aki megdobogtatja a naiv közönség
                  szíveit, s büszke, ha egy gyönge szívű hölgy elájul tirádái alatt; vagy mint a
                  gyereknek, aki kormosra festett pofával ijesztget; most sem tudott ellenállni a
                  kínálkozó jelenetnek.</p>
					<p>- Pedig igaz! - ismételte; aztán elkezdett az erőről beszélni, mely nem tud tért
                  találni, a zseniről, amely elsenyved; fontoskodva és imponálva bizonyítgatta, hogy
                  a bűn is csak az erő egy megnyilvánulása: - Látja, az a gyilkos, aki a szegény
                  Lacit megölte, ugyanolyan ösztönből cselekedett, mint a művész, aki megalkotja
                  élete nagy művét!...</p>
					<p>Gyulának, mikor ilyen elméleteket fejtett ki, egészen mindegy volt, hogy megérti-e
                  a hallgató fejtegetéseinek magasságát, a fő, hogy imponáljon...</p>
					<p>- Vasárnap! - kiáltott egyszerre. - Püspök korán reggel fog jönni: el ne
                  felejtsék! - De Erzsi már visszaérkezvén, Nelli félbeszakította:</p>
					<p>- Miska várja magát az udvarban; kapnak feketekávét; siessen.</p>
					<p>Miska jött, türelmetlen és nagy dologra készülve.</p>
					<p>- Jövök már - kiáltotta Gyula -, udvaroltam a feleségednek.</p>
					<p>Miska dörmögött valamit, s Nellit különös érzés fogta el, amint látta őket együtt
                  menni a szőlőlugas felé, s pillanatnyi ösztöntől hajtva visszahívta Miskát.</p>
					<p>- Akar valamit, szívem?</p>
					<p>- Mondja, igaz? Elhiszi maga?... El tudja képzelni?...</p>
					<p>- Mit szívem?</p>
					<p>- Amit Gyula mondott.</p>
					<p>- Mit mondott?</p>
					<p>Alig tudta megérteni.</p>
					<p>Aztán elmosolyodott, és megnyugtatta, mint egy gyereket:</p>
					<p>- Hogy lehet valaki ilyen csacsi?</p>
					<p>- Úgy félek! - mondta Nelli hátravetve finom homlokát, s közben azt érezte, mintha
                  nem egészen őszintén beszélne, mert félelmei egészen más természetűek és sokkal
                  komplikáltabbak voltak. De hogyan és kinek mondhatta volna el azokat?... És
                  szüksége volt szívének erre a pár szóra. Miska, erős tölgy, mosolygott a gyönge
                  asszonyon: Nelli még betörőktől is félt olykor éjjel!</p>
					<p>Miska távozott, komoly, férfiúi szóra, amire ilyenkor volt legjobb alkalom: Miska
                  nem volt a töprengés embere. Nellinek tudni sem kell az ilyesmiről: ő nyilván
                  ártatlan az egész dologban. Nelli valahogy Miska szemében még mindig a gyermek
                  volt, akit Cenci néni átadott neki szigorú intelemmel: Nellinek semmi köze a
                  nagyok ügyeihez. Nelli ártatlan volt, a védekezés minden módja nélkül: hogyan is
                  mert volna szegényke beszélni? Nem is illett volna hozzá. Nelli a mit sem sejtő,
                  szélben-hajló virág; mindenesetre akaratlan és gyenge: de hát asszony, s
                  asszonynak így való. Egy kifejezett szónak már a gondolata rémítő volna Nelli
                  előtt. S Gyula nem az az ember, aki szó nélkül ért. Gyula bolond! Miska egy percig
                  sem vette őt komolyan. De itt férfira volt szükség, komoly férfiúi szóra, és Miska
                  talpon volt.</p>
					<p>A komoly férfiúi szó a lugasban röppent el, légyzümmögés és félbeli borospohár
                  mellett, ahova Sátordy bíró úr vissza szokott ilyenkor vonulni; Miska hangjának
                  valami olümposzi zengése volt, amihez jól illettek a mitológiát fölidéző
                  szőlőlevelek; Bacchus úr jelvényei a házasságvédő Junónak szentelt komoly
                  kollokvium körül. Gyula szemében tűz csillant, s pergő fiskálisnyelve nagy
                  apológiát hangolt. Miska ült ott, a bíró, még ha ingujjban is, s az ékesszólás
                  tüzes nyelvei ereszkedtek le az ügyvédre.</p>
					<p>- Én, a feleségedet kompromittálni? De édes Miskám, a szándék távol áll tőlem,
                  mint Makó városa szent Jeruzsálemtől! Kedves Püladészem! már csak az a változatlan
                  barátság is megakadályozna ebben, amellyel irántad kora gyermekkoromtól fogva
                  viseltetem. Azonkívül Nellike - feleséged őnagysága - valóságos angyal, akit
                  kompromittálni annyi lenne, mint aranyat rozsdásítani, mint feketére festeni a
                  Napot. Mindazonáltal, Miskám, hidd el, én megértem és jogosnak találom túlzott
                  férji aggodalmad. Mit kívánsz tőlem? Elképzelheted, hogy szomorú lenne számomra,
                  vendégszerető házadat, ahol annyi szívélyes órát éltem át, ezután kerülni, s a
                  családias érintkezésnek szoros fonalát, amely bennünket összekapcsolt, mintegy
                  durva kezekkel széttépni. Nem is tartanám ezt célravezető panaceának oly baj
                  ellen, melyet, ha rémlátásod nem csupán hazudta, minden feltűnés nélkül csak
                  mérgesíthet. De ha mégis azt kívánnád tőlem: barátságunk nevében és felelősségem
                  teljes tudatában megígérem neked. Azonban egy természetes kikötést kell
                  tennem...</p>
					<p>Miska bort töltött a Gyula poharába, szivart vágott neki, s biztosította, hogy
                  ezután sem kell vendégszeretetéről lemondania:</p>
					<p>- Te mindig oly ügyes ember voltál, Gyula, te meg fogod találni a módját anélkül
                  is.</p>
					<p>Gyula mosolygott, talán a megszámolhatatlan pohár borok és szivarok örömére,
                  melyek a Sátordy-portán még reá várhatnak.</p>
					<p>- Mindennek megvan a módja, Miska pajtás. És te légy egészen nyugodt: amit rám
                  bíztál, az jó kezekben van. Ügyvéd vagyok, mesterségemhez tartozik a módokat
                  megtalálni és, ami fő, tapintatosan alkalmazni. Első a tapintat. Azonban, mint már
                  jeleztem, egy feltételhez kell szabnom.</p>
					<p>- Nem látom át - szólt Miska szigorúan. - Amire figyelmeztettelek, az olyan
                  természetű, hogy minden feltétel nélkül kell teljesítened, amennyiben az vagy,
                  aminek én is tartalak - máskülönben nem is szólnék veled -, tisztességes ember.
                  Egy asszony jó hírnevéről van itt szó.</p>
					<p>- Igazad van, barátom, és bocsánatot kérek - kiáltott Gyula. - Rosszul fejeztem ki
                  magamat. Amit ígértem, azt megteszem én, természetesen, minden feltétel nélkül,
                  mint igazi gentlemanhez illik. Azonban nekem is van egy kérésem hozzád, én is
                  figyelmeztetlek valamire, s én is elvárom tőled... biztos vagyok benne, mert hisz
                  ismerlek, és tudom tökéletes korrektségedet... hogy kérésemet természetesnek
                  találod, s nem fog neked rosszul esni a teljesítése. Az én kérésem hasonló
                  természetű a tiédhez. A tiédben egy nő jó hírnevéről volt szó. Az enyimben talán a
                  boldogságáról.</p>
					<p>Miska kissé szokva volt az ügyvéd nagyhangú és regényes beszédéhez, s azért nem
                  nagyon csodálkozott.</p>
					<p>Miféle bolondság sül ki megint ebből? - gondolta.</p>
					<p>Gyula folytatta:</p>
					<p>- De hogy teljesen megértsd, amit mondani akarok, egy vallomással tartozom neked,
                  barátom, melyet a jó barát teljes bizalmával és kötelességét tudó férfi semmitől
                  vissza nem riadó nyíltságával akarok eléd terjeszteni.</p>
					<p>Hangja élesen csengett, mintha magán érezné az ügyvédi tógát, s Facundia[6] istenasszony méze ömlött ajkairól. A szőlőlevelek
                  szinte megrezzentek, nagy szelídségükben, a méhek féltékenyen röpdösték körül a
                  mézes zümmögés emberét. Miska azonban nyugodtan ült ott, a láthatatlan talár
                  szigorúságában, mint a férfias Várakozás szobra.</p>
					<p>Kit ne hozna zavarba a komoly férfi hallgatása, amint szemedbe nézve várja
                  elkezdett szavadat, mely talán nagyon is könnyelmű, nagyon is súlyos szó?... Ki ne
                  hőkölne vissza ilyenkor a felesleges mondanivalótól, a Szótól, mely nagyon is
                  gyakran a Zavar követe?</p>
					<p>De Gyula nem jött zavarba.</p>
					<p>És a szó elröppent.</p>
					<p>Kiszámítva a hatást s kiélvezve a pillanatnyi szenzáció egész boldogságát, Gyula
                  kivette a szivart a szájából, hogy utat adjon a Zavar követének.</p>
					<p>- A vallomásom egyszerűen és röviden így hangzik: én Nellit
                     szeretem!
               </p>
				</div>
				<div type="chapter">
					<head>4</head>
					<p>A hatás csakugyan rendkívüli volt. Sátordy első pillanatban nem tudott magához
                  térni a meglepetéstől. A szerelem nagy és ritka szó volt neki: életében csak
                  egyszer fordult elő. Egy idegen embertől a saját feleségére vonatkoztatva hallani
                  ezt a szót: vagy tragédia lehetett, vagy ízetlen tréfa. De Sátordynak egyáltalán
                  nem volt érzéke a tragédiák iránt. Neki egyébiránt semmi köze sem volt a Gyula
                  privát érzéseihez. Barátok közt lehet nagy bizalom; de vannak dolgok, amikről egy
                  igazi férfi senkinek sem beszél. S mekkora tapintatlanság kell hozzá, ilyesmit a
                     férjnek mondani! Miska nem tekinthette másnak Gyula
                  szavait, mint kihívásnak, amilyenre párbajjal szokás felelni. De Miska nem volt
                  párbajhős. Valahogy az egészet annyira nem találta komoly és hozzáillő dolognak,
                  hogy a szeme-szája is elállt arra a gondolatra: hogy jut ő ilyesmihez?</p>
					<p>- Kedves barátom, ne érts félre! - kiáltott Gyula, látva szavai hatását. - Én
                  Nellit szeretem, de szerelmem tiszta és önzetlen, szerény és távoli, mint a
                  napraforgó szerelme a naphoz; s nem változtat semmit sem a barátságon, amellyel
                  irántad, sem a tiszteleten, amellyel családod boldogsága iránt tartozom. Én
                  szeretem Nellit; de szerelmem tudott mindeddig néma lenni, mint a sír, s
                  megismerte a hallgatás minden áldozatát és hősiességét; én szeretem Nellit, de
                  Nelli arról nem sejt semmit!</p>
					<p>Miska önkéntelenül összeráncolta a szemét.</p>
					<p>- Igaz ez?</p>
					<p>- Barátom! - méltatlankodott Gyula. - Mondj reám akármit, gyanúsíts a legszörnyűbb
                  cselekedettel, amivel csak tudsz gyanúsítani; rám fér, én elbírom! csak
                  hitvesedben ne kételkedj soha egy leheletnyit se! ő valóságos angyal.
                  Elképzelheted, ha ő sejtene valamit, ha én elkövettem volna a megbocsáthatatlan
                  bűnt, és tiszta lelkéhez engedtem volna férni a legparányibb sejtelmét
                  szerelmemnek: elképzelheted, hogy te ne tudj meg tőle mindent azonnal? Barátom:
                  nem engem sértesz meg feltevéseddel! - hanem a feleségedet!</p>
					<p>Sátordy vegyes érzelmek közt hallgatta ezt a szónoklatot. Az egész rendkívül erős
                  visszatetszést keltett benne: az a helyzet, hogy Gyula védelmezze őellene az ő
                  feleségének becsületét, visszásnak és ránézve bántónak tűnt föl neki; minden szó,
                  nagyszerű kongásával s romantikus túlságával annyira rávallott Gyulára! Azonban
                  lehetetlen volt elzárkóznia a gondolat elől, hogy Gyulának igaza van: lehetetlen,
                  hogy Nelli bármit is sejtsen a dologról.</p>
					<p>De hát akkor nem értette az egészet. Gyulát elképzelni mint tiszta és szemérmes
                  epedőt, aki hősi némasággal titkolja érzelmét: ez sok volt. Sátordy nem tudta
                  kulcsát lelni a rejtélynek. Azt persze nem gondolta volna egyszerűségében, hogy
                  Gyula fejében csak két perccel előbb villant meg heroikus szerelmének gondolata, s
                  csupán a szónoki hatás kedvéért alkalmazta. Sátordy elgondolkozott.</p>
					<p>- Az eset azok után, amiket mondtál, még sokkal súlyosabb. A te érzelmeidet nem
                  akarom bírálni: azok a te magánügyeid, intézd el őket a saját belső fórumod előtt.
                  A saját családod boldogsága fölött is te tartozol őrködni: én arról szót ejteni
                  nem fogok, sem egyébként morált prédikálni neked, míg csak arra magad föl nem
                  jogosítasz. De tekintettel arra, amit nekem elárultál, kétszeres komolysággal
                  kell, hogy figyelmeztesselek. Belátod, hogy a magam
                  családjának nyugalmán őrködni az én kötelességem. Még
                  egyszer eszedbe idézem tehát, mit ígértél az imént, s férfias becsületérzésedre
                  bízom, hogy nőmtől ezután oly távol tartsad magadat, amint csak ez az adott
                  körülmények között feltűnés nélkül lehetséges.</p>
					<p>- Úgy van, barátom, tökéletesen igazad van... és meg lehetsz győződve róla, hogy
                  így is fog történni... abban az esetben...</p>
					<p>Miska szemöldöke ellenségesen összenyomult, s vállain ráncot vetett a láthatatlan
                  talár.</p>
					<p>- Abban az esetben...?</p>
					<p>- Abban az esetben, ha Nellike maga is így kívánja.</p>
					<p>Miska szinte fölugrott meglepetésében.</p>
					<p>- De hisz magad mondtad, hogy Nelli nem tud semmit.</p>
					<p>- Ez ideig semmit. Azonban kívánnám...</p>
					<p>- Azt kívánnád, hogy tudja?</p>
					<p>- Éppen ez volna kikötésem, illetve kérésem.</p>
					<p>Miska fölállt.</p>
					<p>- Akkor fölösleges tovább beszélnünk. Te fogadkoztál, hogy néma maradsz; mint
                  férfitól, nem vártam volna tőled...</p>
					<p>Gyula a Miska kezei után nyúlt.</p>
					<p>- Megállj, barátom. Én, amint mondod, fogadkoztam, hogy szerelmem tiszta és
                  önzetlen, azazhogy egyedül az imádott lény boldogságát tartom szemem előtt és nem
                  a magamét. Ez így is volt, s amíg meg voltam győződve, hogy az imádott lény
                  boldogsága némaságomtól függ: én tudtam néma maradni, mint a sír! Amíg meg voltam
                  győződve, hogy az imádott lény boldogsága azonos a nyugalmával: addig előttem
                  szent volt ez a nyugalom! De: nem minden boldogság azonos a nyugalommal.</p>
					<p>Miska bámulva nézett rá.</p>
					<p>- Te nem értesz meg engem - folytatta az ügyvéd. - Mi nagyon sokban
                  különbözünk.</p>
					<p>- Már az igaz - szólt Miska akaratlan.</p>
					<p>- Mi minden tekintetben különböző emberek vagyunk. Szinte azt mondhatnám:
                  különböző légkört viszünk mindenütt magunkkal, mint különböző égitestek; más
                  világban élünk. Te, Miska, az Állam embere vagy. Te a Fizetés embere vagy, a
                  Kimértség embere, a Törvényeké. A te életed nyugodt élet, az Előléptetés
                  elszakadhatatlan zsinórán. Az én életem a Szabadságé. Én védem a bűnösöket, és
                  mesterségem megtanított a törvények relativitására. Az én életem nincs fonálhoz
                  kötve. Ma itt ütöm föl a sátramat, holnap pedig amott. Védem a szegényeket a
                  hatalmasok és a hatalmasokat az Állam ellen. Nekem néha nincsen annyi pénzem, hogy
                  a holnapról biztos legyek.</p>
					<p>- Az a te hibád - vetette közbe Miska.</p>
					<p>- De máskor ezrek vannak a tárcámban! Te meggondolod, ha Pestig akarsz menni. Én,
                  amikor eszembe jut, megyek Velencébe. Te Sóton is visszavonulva élsz. Én pesti
                  írókkal, művészekkel barátkozom. A te világod a Hivatal. Az én világom a
                  nagyvilág minden szépségével és minden veszélyével, egész bűbájában és
                  szabadságában. Mármost...</p>
					<p>- De minek deklamálsz nekem mindezekről? - fakadt ki a bíró.</p>
					<p>- Mármost ítéld meg, melyik méltóbb környezet... melyik méltóbb élet egy
                  csodálatosan szép és imádatosan fiatal asszonynak?</p>
					<p>- Bolond! - mondta Miska. - Asszonyok bolondja!</p>
					<p>- Az, igen, asszonyok bolondja! Ez a dicsőségem! És mondjad, barátom, van-e dolog
                  a világon, amiért bolondnak lenni érdemesebb? Igen, az asszonyok bolondja voltam
                  teljes életemben, és merem mondani, mélyre hatoltam be a Teremtésnek abba a
                  legigézőbb és legizgatóbb rejtelmébe, amit Asszonyi Léleknek neveznek. És olyan
                  dolgokat láttam ott, amelyek...</p>
					<p>- Elég! - kiáltott Miska. - Megtiltom, hogy ilyen hangon folytasd! Elfelejted,
                  kiről van szó? A feleségemről!</p>
					<p>- A feleséged boldogságáról van szó, és ezt kötelességed meghallgatni!</p>
					<p>- Te nem írod elő a kötelességemet.</p>
					<p>- Nem, csak figyelmeztetlek rá. Én lojális vagyok irántad, barátom. Éppen abban
                  van a lojalitásom, hogy beszélek előtted. Ha hallgatnék, az volna illojális.
                  Nellike nem boldog. Nellike talán engem szeret.</p>
					<p>Gyula beszéde sistergett, mint a hosszú kanóc, s ebben a pillanatban a puskaporig
                  ért. Miskának arcába szökött a vér, s egyszerre kirobbant, mint az egészséges
                  vihar, oly hangosan és oly ártalmatlan. Villámai a sértett házigazda villámai
                  voltak, de Juppiter Tonans kissé szégyellte magát Juppiter Hospitalis előtt.
                  Ezeket a villámokat könnyen felfogta Gyula mosolya hegyével; csalán és ügyvéd,
                  mondják, nem fogékony a mennyei nyilak iránt. Gyula körül szétfolytak a vadult
                  hullámok, szavainak kábító levegőjében elszédült a harag.</p>
					<p>Miska mennydörgött.</p>
					<p>De Gyula szónokolt.</p>
					<p>- Barátom! Senki sem becsül téged többre, mint ahogy én becsüllek. Kiváló eszed,
                  tiszta karaktered előtt mindig leveszem a kalapomat. De mi itt két életet
                  képviselünk, két elvet; én nem is egyén vagyok itt, hanem maga a megjelent
                  Szabadság, az új Lehetőség, s amikor azt mondom, hogy Nelli talán engem szeret,
                  nem úgy értem, hogy engem, az egyént. És nem gondolom, hogy érzésének tudatában
                  lenne. Barátom! Az asszonyi léleknek különös rejtelmei vannak. Feleséged a hűség
                  mintaképe.</p>
					<p>S Miska hiába tiltakozott a téma ellen.</p>
					<p>- Minden érzése a tied.</p>
					<p>Miska nem tudta, megkövetésnek minősítse-e ezt?</p>
					<p>- Igen, barátom, ha valaki egyetlen gondolatának feddhetetlenségében kételkedni
                  merne, én lennék az első, aki megleckéztetném... párbajra hívnám a vakmerőt!</p>
					<p>Miska úgy érezte magát, mint aki előtt körömmel kaparják a falat. Villáma
                  eltompult, mielőtt megszületett volna, s Gyula tovább beszélt.</p>
					<p>- De mennél tökéletesebb ez a hitvesi hűség és szemérem, annál inkább hasonlít -
                  nyílt szíved nem fog haragudni az őszinte szóért -, hasonlít, hogy úgy mondjam,
                  valami szellemi rabsághoz. Ismerem nemes szabadságszeretetedet, s szabadon
                  beszélek veled: liberalizmusodra hivatkozom. A szeretet csak akkor értékes,
                  hogyha egészen önként való, s nem született erkölcsi kényszer alatt. Ha igaz
                  szeretetet akarsz, add meg a választás jogát és lehetőségét; nyisd ki a szemeket,
                  s engedd, hogy lássanak; vedd le róluk saját jólneveltségük hályogát; s ne feledd
                  el, hogy törvény és kötelesség, számolni avval az eshetőséggel, miszerint vágyak
                  vannak, melyeket nem tudsz kielégíteni, lelki rejtelmek, melyeket nem sejtesz;
                  miszerint lehetnek jogok, melyeket mi, jogászok, még nem szedtünk paragrafusokba,
                  - (Így mondta: miszerint.) - Kedves Miskám, én alávetem
                  magamat kívánságodnak. Én tisztelem akaratodat. Ha úgy kívánod: nem szóltam egy
                  szót sem. De asszonyod boldogsága beszél; hallgasd meg a szavát. Én azt szeretném,
                  hogy ő legyen bíró. A házasélet, Miskám, nem végső állomása az emberi vágyaknak:
                  állóvíz az, tenyészhalak tava, s néha nem árt megnyitni a zsilipeket. Az én
                  házasságom szerencsés volt, Erzsi okos asszony, véleményeinkben nem volt
                  különbség, s egy évtized nem látta vitánkat. A rabságot csak a szerelem menti: én
                  nem vagyok rabtartó, de rab sem. Erzsitől nyilván egy meleg kézszorítással
                  búcsúzunk el, ha útjaink szétválnak: Erzsi önálló nő, és nem szorult reám. Tudod,
                  hogy híve vagyok a nőemancipációnak. Ne ráncold már a szemed, édes Miskám,
                  mindjárt befejezem beszédemet. Egyetlenegy dolgot kérek tőled, és azt nem fogod
                  megtagadni. Nem szólok egy szót, nem teszek egy lépést tudtod nélkül. Ezt
                  ünnepélyesen fogadom néked, fejemet teszem rá, férfi vagyok, egy percre sem fogsz
                  hűtlennek találni ígéretemhez. Azonban...</p>
				</div>
				<div type="chapter">
					<head>5</head>
					<p>Minden szám között a kettes szám az, amely legkevésbé volt képviselve Sót társas
                  életében. Kettő: ez a szám szabadságot és szeretetet jelent: hangzásában van
                  valami a kéjből és az aszkétizmusból is; a kettő nem az
                  udvarlás zsúrban és bálokon, nem a házasélet cseléddel s gyerekkel, nem a
                  cimboraság korcsmában s cigánnyal. A kettő mondanivalót
                  jelent, s tárgyak bőségét, a kiszakadás és egyedül maradás biztonságát, szellemet,
                  elégedettséget és zavartalanságot. Sóton, ahol kettő volt, mindjárt ott volt a
                  harmadik is: a cseléd képében, aki uzsonnára hívott, vagy vendégeket jelentett be;
                  a Család képében vagy a Társadalmi Kötelesség erejénél fogva, mely, ahol két
                  embert lát összefogózva, odalép, és karon fogja az egyiket. Sóton nem is volt
                  szokásban a barátság, csak gimnazisták közt: barátságról csak Gyula beszélt, s a
                  szó maga is frázis volt. Az élet különös jelenetező, aki nem a hatásra dolgozik, s
                  nem szereti a teljes kifejléseket. Gyula és Miska érdekes párbeszéde sem
                  fejlődhetett ki: vendégek jöttek, s Gyula szép szónoklata a levegőben maradt,
                  láthatatlan, mint egy elpattant szappanbuborék; új beszédtárgyak jöttek; szegény
                  Laci véres árnya kelt föl a halálból, hogy mulattassa a társaságot - amire
                  életében nemigen volt képes.</p>
					<p>A kisvárosi fantázia tágra nyitotta szemét, s Gyula központ volt újra,
                  fölvillanyozva, mint aki igazán élt ezen a délutánon.
                  Részleteket mondott, melyek maguktól gazdagodtak agyában, már délután óta is; egy
                  regényíró invenciója ébredt benne.</p>
					<p>Miska az elpattant szappanbuborék ízét érezte a levegőben, nem volt tisztában
                  Gyulával, és ez bosszantotta; alig tudta megállani, hogy a vendégek előtt ne
                  folytassa az előbbi diskurzust.</p>
					<p>Gyula azonban egyszerre vette a kalapját.</p>
					<p>- Mennem kell - mondta. - A temetésen találkozunk.</p>
					<p>- Mikor temetik?</p>
					<p>- Szombaton.</p>
					<p>E szombati temetés társadalmi eseménynek látszott, akár egy hangverseny.</p>
					<p>- S ha elgondolom, hogy talán a gyilkos is ott lesz a temetésen! - mondta Juli
                  néni (aki újból megjelent a színen, mint zavartalan zavarmadár); s miért, miért
                  nem, ezeknél a szavaknál Gyulára nézett, mintegy észrevehető mozdulattal jelezve,
                  hogy Gyula egyike azoknak, akikből a tegnapi est tragikus társasága állott.</p>
					<p>- Mert én csak azt mondom: olyan valakinek kellett lenni, aki ott volt - tette
                  hozzá.</p>
					<p>A világ óriási gépezetének egészen apró rugócskái vannak, s talán ez a
                  jelentéktelen szó volt az, ami lehetővé tette a későbbi eseményeket. Határozatlan
                  s inkább negatív gondolatok most először gyűltek egyetlen ember feje körül,
                  mintegy polarizálva s viharosan az eminens pont felé. Detektívregények
                  bonyodalmaira nem kell gondolni; a Sanda Gyanú alapos vagy alaptalan vádjaira: a
                  szó ingyen és minden komolyság nélkül szállt el, mint egy csúnya lepke, mely
                  belecsapódik arcunkba, és már tovarepül - ugyan! Sóton mégse történhetett meg,
                  hogy úriembert komolyan gyanúsíthassanak ilyesmivel. Kávénénikék lúdbőrzésein túl
                  nem mehetett az efféle beszéd, baj abból nem jöhetett.</p>
					<p>Miska azonban lojális volt, eleven szobra a lojalitásnak. Egy könnyű szó is súlyos
                  volt az ő komolyságának bírószéke előtt, s a kávénénis lúdbőrzések, melyek egy
                  pillanatra Gyula ellen látszottak irányulni, óhatatlanul fölkeltették benne minden
                  rossz ízek alatt a régi barátság kötelességszerű érzését, melyet egy igazi férfi
                  soha nem feled el. A dolog úgy esett, hogy Gyulának éppen ekkor jutott eszébe
                  előhozni a vasárnapi kirándulást, a megrendelt kocsit, mintegy búcsúzásul:</p>
					<p>- Ez egyszer még együtt leszünk, Miskám - mondta, félreérthetetlen célzással az
                  előbbi beszélgetésükre. - Ez az, amire kérni akartalak. Ami megbeszélnivalónk van
                  még: akkor megbeszéljük. Egyébként a temetésen... - s már nyújtotta a kezét, s
                  Miska úgy érezte, hogy nem lenne helyes tiltakozni akkor, amikor tiltakozásához
                  kávénénis magyarázatok fűződhetnek.</p>
					<p>Így történt, hogy látszólag a régi barátságban váltak el, s abban maradtak, hogy
                  megcsinálják a kirándulást, amelyre már a kocsi is meg volt rendelve.</p>
					<p>- Bolondság az egész! - mondta Miska később, részben magának, részben a
                  feleségének, aki pedig az egész dologról semmit sem tudott. - Bolondos ember! Egy
                  pillanatra sem lehet komolyan venni - gondolta már inkább, mint mondta, magában -,
                  de a könnyelműség még nem becsületbe vágó...</p>
					<p>Nellike ezt nem is hallotta, a fia üterét tapogatta, az a megokolatlan gondolata
                  támadt, hogy Imruskának valami baja lesz.</p>
					<p>- Ez a gyerek olyan krantich - mondta.</p>
					<p>De Imruska, aki már alig várta a csörge-tói kirándulást, hangosan tiltakozott, és
                  csakugyan semmi baja sem volt. Imruska repesett az Élet felé, melyet ezúttal a
                  messze nádak közt hánykódó víz képviselt számára: nem vidáman, inkább félelmesen s
                  mégis kívánatosan, mint minden ismeretlen. Sötétzöld színeket képzelt, s a
                  “bogaraskönyvet” kérte, egy csonka s már megviselt német népszerű természetrajzi
                  albumot, melynek ezerszer átlapozott lapjairól bogarak, csigák, hernyók, pillék,
                  halak színes képei másztak betűktől még szűz szemeibe: csupa létező lények, miket
                  még nem ismert, s amiknek gondolata is valami kéjes borzadással töltötte meg kis
                  lelkét.</p>
					<p>Nelli is elő-elővette e napokban a maga bogaraskönyveit: a piros vászontáblás
                  regényeket, amiket Erzsi hordott neki, s amiket házigondjai közt sohasem tudott
                  végigolvasni... Ó, most sem olvasott: fülét gyermekének örök mozgása izgatta,
                  szeme mindig a sápadt arcocskára tévedt, ideges érzéssel, mint valami nagyon
                  féltett kincsre, folyton a betegség jeleit vélve látni; míg szíve a fiúcska
                  egy-egy váratlan kérdésére döbbent:</p>
					<p>- Anyi, mért vágták el a Laci bácsi nyakát?</p>
				</div>
			</div>
			<div type="group">
				<head>A VONAT LETÉR A SÍNRŐL</head>
				<div type="chapter">
					<head>1</head>
					<p>Gyula vasárnapig nem mutatkozott Sátordyéknál, de Erzsi annál gyakrabban fordult
                  meg, hozva a híreket: ezeket többnyire magától Gyulától hallotta, aki szinte
                  kéjelgett abban a gondolatban, hogy a csúnya lepkék röpködnek körülötte, és
                  valósággal játékból iparkodott magára terelni az ijedt gyanúkat gyenge szívű női
                  társaságban, amit azonban senki sem vett nagyon komolyan.</p>
					<p>A csúnya lepke azonban, amaz elejtett szó, nem veszett el, hanem, mint a legenda
                  beszéli, föltámadt még egyszer, éspedig éppen a szombati temetésen, ahol Borzsák
                  tiszteletes - ugyanő, aki tósztban a Múzsa csókját kente a minap Gyula homlokára -
                  most szokatlan szavakban áradt ki, melyek beszédének szónoki hatását a
                  fantasztikus érdekességig csigázták:</p>
					<p>- ...jóllehet a gyilkos éppen közöttünk áll... Gyanútlan arccal áll közöttünk...
                  hallgatja beszédünket, és bólint fejével... a Fájdalom álorcáját öltözi magára,
                  s cinikus részvéte Júdás csókjaként leng áldozatának koporsója körül...</p>
					<p>Ezek a szavak, mint Ibükosz darvai, sokáig maradtak balladásak Sóton, de
                  krúgatásuk nem röpítette föl sötét fészkéről a Lelkiismeret madarát, mint Ibükosz
                  darvainak hangja. A gyilkos személye egyelőre titok maradt, a rendőrség hiába
                  vallatta a cigányokat, és Gyula néhány napig zavartalanul tetszeleghetett a
                  különös szerepben, amelybe részben a körülmények, részben a maga bolondos feje
                  állította.</p>
					<p>Gyula viselkedése csakugyan olyan volt, hogy ha nem is a Hivatal, de a szóbeszéd
                  méltán megütközött rajta, s síkos nyelvek, mint mohó halacskák, kapkodtak a
                  csalétek felé, melyet sok titokzatos mosolya elhullatott.</p>
					<p>S Miska lelki nagysága e napokban tűnt ki igazán. Messziről hessegette el ő a
                  csúnya madarakat, s úgy viselkedett, mint igazi barát, akire minden körülmények
                  között számítani lehet. Gyula romantikus ember volt a sóti szemekben, s mindent
                  feltételeztek róla, inkább, mint bárki másról, aki jelen volt amaz ezeregyéjszakai
                  éjen. Mindenkit ismertek kívülről-belülről, de Gyulát sohasem lehetett egészen
                  kiismerni. Miska azonban csak legyintett a kezével, s elhajtotta a szimbolikus
                  füstöt, mely az övénél zavarosabb agyakból itt-ott fölgőzölgött.</p>
					<p>Végleges határozatba ment ez időben az is Miska pártatlan fóruma előtt, hogy a
                  vasárnapi kirándulás nem marad el. Miska eldöntötte magában, s ezúttal Nelli előtt
                  is előhozta az indokokat, amik miatt ezt lehetetlennek érezte:</p>
					<p>- Azt akarom, hogy eztán ne legyünk mindig sülve-főve együtt... de mégsem volna
                  szép ezt most kezdeni... Isten neki, még ez egyszer legyen meg a kívánsága!... Mit
                  szól hozzá, Nelli?</p>
					<p>- Imruska alig várja már a vasárnapot - felelte Nelli kitérőleg, mert ő maga sem
                  tudta volna megmondani, óhajtja-e ezt a napot, vagy fél tőle? E hét Nelli életének
                  apokaliptikus hete volt, gondolat nélküli rémülettel engedte magára jönni az
                  eseményeket, mint a gép szíjához kötözött szerencsétlen nézi a zúzó kerekek
                  mozgását, melyek elől már nem tud kitérni: holott igazán nem lehetett tudni, mitől
                  remeg? A vasárnap, mint egy nagy apokaliptikus Sabbath állt
                  előtte; úgy érezte, hogy annak el kell jönnie, végzetes sorsszerűséggel...
                  Máskülönben mi értelme lenne mindannak, ami történt?</p>
					<p>De hát mit várhatott?</p>
					<p>Körülötte senki se várt semmit.</p>
					<p>Tán Gyula maga sem.</p>
					<p>Tudniillik, Gyula egyik pillanatban nagy regényeket szőtt, a másik pillanatban
                  mindent elfeledett.</p>
					<p>Bizonyos, hogy Gyula ebben az időben sok tekintetben szorult helyzetben volt, nem
                  a pletykák miatt, hanem olyan valami okból, amit Sót városa csak nagyon
                  tökéletlenül ismert: pénzbeli nehézségei voltak, sőt egy-két, nem egészen
                  szabályos dolgot is csinált. Ahogy Döme bácsi mondta, a Kamara elé is elkerült
                  egynéhány suskusa. Gyula csakugyan könnyelmű volt, s azonkívül valami többre
                  vágyott, mint amit Sót adhatott neki.</p>
					<p>Az az idő, amelyekről írunk, még a meggyőződések ideje volt Magyarországon, s
                  Gyulának rendíthetetlen meggyőződései voltak. Hitt a zsenijében. Meg volt
                  győződve, hogy az élet tartozik neki, s nem volt hajlandó várni, míg az élet a
                  tartozást elismeri, ami különben sem akart megtörténni.</p>
					<p>Egyszóval: nehézségei voltak - de evvel ő nem sokat törődött. Az utóbbi időben
                  különben, úgy látszik, összeszedett minden készpénzt, amit innen-onnan, akár
                  szabályosan, akár szabálytalanul, magához kaphatott; mert míg azelőtt néha alig
                  volt a háztartáshoz szükséges összeg a kezénél, most állandóan nagy summákat
                  mutogatott, furcsa és kacér csalétkül a síkos nyelvek halainak...</p>
					<p>Egyszóval különösen viselkedett, valósággal úgy, mint valami sikkasztó, aki szökni
                  akar.</p>
					<p>Mindig magával hordta a pénzeket.</p>
					<p>De a kedélye nem változott semmit. S vasárnap ő volt az első, aki kiugrott az
                  ágyból, mikor Püspök ostorának nyele kocolt a kerti ablakon, szónoki hangja
                  átzengett Sátordyékhoz, ahol Nelli elemózsiát csomagolt, kávét töltött üvegbe
                  Imruskának, míg Döme bácsi, örök korán kelő, rosszallólag vizsgálta a két nap óta
                  megint makulátlan eget s fenyegetően jósolta:</p>
					<p>- Vihar lesz.</p>
				</div>
				<div type="chapter">
					<head>2</head>
					<p>A Csörge-tó apró kis pocsolya volt a Sót melletti lapályon, egyik részén lovak és
                  tehenek itatója; itt meneteles volt a part, és a parasztok szekerestül hajtották
                  bele gebéiket a sáros vízbe, víg ugrándozással szaladván utánuk a csengős csikó;
                  parasztfiúk és cigánylányok szoktak fürödni itt; a fiúk, parasztszemérmükben, a
                  medici Vénusz mozdulatával takargatva kényes részüket, szaladtak bele az iszapba,
                  a lányok ellenben szemérmetlenül csillogtatták barna testüket a napon. Sötétzöld
                  nádbokréták és vén füzek adták a hátteret ehhez a mitológiai képhez, melyet lopva
                  bámultak meg egy-egy pillantással a másik oldalon fürdőző illedelmes úrilánykák,
                  viaszkosvászon fürdőkalapjaik alól. A sótiak kocsikkal szoktak ide kirándulni,
                  amikben két-három família is volt összezsúfolva, a fürdőház néhány fakabinból
                  állott, s mellette a parton nagy halászcsárda nyúlt, sok híres, nagy murinak
                  színhelye.</p>
					<p>Egy csörge-tói nap szép és nagy dolog volt. Az ember azt hihetné, hogy a sótiak, a
                  városuk mezőváros lévén, lelkileg is közel voltak a
                  mezőhöz, s a “szabad természet” érzései emelték keblüket. De szó se volt erről:
                  New York, London, Berlin lakosai több közösséget tartottak Pán istennel, mint ők.
                  Aki nem kényszerült, nem ment a földekre, még a szőlőbe se. Életük szobákban
                  folyt, s Gyula rajongását egy-egy szép estéért, kevesen osztották. A Rajongás
                  idegen volt Sóton s nem is oly megbecsült, mint Schiller “idegen leánya”; inkább
                  kissé lenézték, mint valami érzelgős német bonne-t. A sóti magyar viszonya a
                  Természettel üzleti volt s nem szentimentális. Sót mellett Duna is folyt, de oda
                  csak halászok látogattak; a sóti hegyek útjait csak diákok járták. Sót lelke a
                  lapály felé orientálódott, ahol a Csörge-tó nyúlt; vadászok, méla vetéseken
                  hajszolva a fürjet, ottan pihentek meg; szürke por fátyolozta a vidéket, belepte a
                  szegény akácokat, s megsűrűsödött messzebb a város felé: ez jobban illett a sóti
                  kedélyekhez, mint a hegyek tiszta és zöld csillogása: itt jobban érezték magukat.
                  Nem a Természet drága szabadsága volt ez, hanem valami úri fürdőélet félszeg
                  paródiája - de mégis:</p>
					<p>változás és fölszabadulás,</p>
					<p>amilyen csak Sóttól telhetett. Már mindjárt az úton kezdődött, a tömött kocsiban,
                  ahol a fiatal térdek minden rázkódásra összeértek, s a testek melege egybeolvadt a
                  könnyű ruhákon át. Értelmetlen és be nem vallott okú kacagások feccsentek szét a
                  surranó porkoszorú közepéből, tikkadt villogások, melyek jól illettek a csillogó
                  szemhez és kipirult archoz. Nelli rendesen félt ezektől, megzavarta őt a többiek
                  fesztelensége, ami maga is már telítve volt eltitkolt zavarral: s Gyula örök
                  jelenléte növelte a zavart. A sóti gavallérok félénkek voltak még merészségeikben
                  is, programszerű és alkalomhoz mért kis betyárságaikban - s minthogy
                  szabadságuknak folyvást túlzott tudatában voltak, nem is volt az igazi szabadság.
                  De Gyula merészsége természetes volt és szinte öntudatlan; házasember létére úgy
                  viselkedett, mint akinek minden szabad, és csakugyan minden szabad volt őneki.</p>
					<p>Gyula most sem feszélyezte magát egy csöppet sem, a szép hölgyek arca, a vágtató
                  jegenyék, a napban csillogó por, az édes és sima gyorsaság, még helyenként a vidám
                  zökkenések is, fölvillanyozólag hatottak rá, tréfált, nevetett Miskáékkal, mintha
                  mindent elfelejtett volna, vagy nem is történt volna semmi, vagy mintha nagyon is
                  sok történnék, s ő ezekkel a szép asszonyokkal s a Püspök pompás lovaival és
                  pénzektől duzzadó zsebbel mindörökre itt hagyná most Sótot, és röpülne kalandos
                  és dicső jövő felé, örök és bolondos gyerek, nem kevésbé képes gyönyörködni egy
                  ily kocsikázásban, mint akár Imruska, aki a bakon ül, s oly áhítatosan nézi az
                  ide-oda csapkodó lófarkakat, mint egy kis janicsár.</p>
					<p>De minden élénksége mellett Gyula, mintha valamivel tartózkodóbb lett volna, mint
                  rendesen: volt benne valami különös lovagiasság, diszkrétség, ami meglepte
                  Nellit.</p>
					<p>Miska nyugodt és derült volt, mint mindig; mint a jó öntudat embere, aki azt
                  teszi, amit kell és ha már így van, nem mulasztja el élvezni sem az egészséges
                  kocsizást és fürdést.</p>
					<p>A fürdéstől távol volt minden pikantéria, mert abban az időben a hölgyek még
                  rendkívül illedelmes fürdőkosztümöt viseltek: csupa fodor és szalag lévén, a
                  nedves ruha tapadása csak keveset árult el a test idomaiból. Nellike csak a
                  kosárban fürdött, amely külön az úszni nem tudó nők számára volt elkerítve, Erzsi
                  azonban kimerészkedett Gyulával a nyílt tóba, amely ezen a részen egész mély volt,
                  s ahol állítólag kis örvénykék teszik veszedelmessé a fürdést. Legalább a helyi
                  pletyka azt tartja, hogy oda minden évben belefúl valaki: a víz megveszi adóját,
                  mint zöld sárkánytorok. Nelli egyre rémüldözött Imruskáért, még a kosárban is
                  féltve; alig akarta átadni Miskának, aki apai diadallal vitte a csöpp hőst a
                  “férfiak” közé.</p>
					<p>Nelli a fürdés után a kis fahídra ment, mely a fürdőépítményt a parttal kötötte
                  össze, s ott várta, míg a többiek is készen lesznek. Ő hamarább abbahagyta a
                  fürdést, borzongott a vízben, Gyuláék még javában lubickoltak. Miska öltözött
                  Imruskával. Nelli egyedül és kissé mélán állt ott. Lenézett a piszkoszöld
                  csillogású tóra, ahol a kis kabócák ezrei, mint apró Szent Péterek lépkedtek a víz
                  sima és tükröző felületén, különös méltósággal feszítve szét pókhálóvékony
                  lábaikat. A túlsó parton a sűrű nádak mártogatták bele sárga bokrétáik képét a
                  tompazöld csillogásba, s látszott a szép asszony messziről, piros napernyőjével,
                  a fehérre meszelt halászcsárda s néhány vén, lombos diófa hátterében. Odébb, poros
                  téren, Püspök fogta ki lovait, hogy úsztatni vigye.</p>
					<p>Nellike a fürdőház mellé tekintett, ahol Erzsi a falépcsőn ült, Gyula pedig a
                  kislányait tanította úszni: kivitte őket a nyílt szabad vízre, mindenik karján egy
                  gyerek. A kislányok nagy sikongást csaptak vékony hangjukon; egyszer pedig a kis
                  Noémi kicsúszott az apja karjaiból, és nagy kiáltással lemerült a vízbe. Erzsi
                  majd elájult a lépcsőről, Gitta pedig, akit ijedtében Gyula szintén eleresztett,
                  gyorsan és okosan megfogózott a fürdőház egyik faoszlopába, nagyokat prüszkölve,
                  mert ivott egy kicsit, s tágra nyílt, komoly szemekkel nézte ijedt és kapkodó
                  apját. Noémi rögtön megjelent újra a víz színén, s Gyula kifogta a kis élettelen
                  testet, s nagy, erőltetett nevetésekkel vitte ki a partra, ahol hamar magához
                  tért. Aztán maga úszott be a vízbe, mutatni, hogy ahol ő van, nincs ok félelemre:
                  egy ugrással messze lódult el a parttól, szép, barna, férfias tagjait mutogatva,
                  kivetve néha karját vagy combját a fölhabzó vízből, aztán bemártva ismét fél arcát
                  és sörényét, belesimuló mozdulattal, s előre, előre, lüktetve a puha vízen, egész
                  a túlsó partig, ahol a sás és káka hátterében lengett nemsokára, rezgő, világos
                  folt, diadalmasan uralkodó a habok között, mint egy vízi isten. Nellike nézte
                  sokáig, s úgy tűnt föl neki, hogy ez az alak a bizonytalanba úszik, a
                  határtalanba; aztán lenézett a vízre, ahol a kabócák, mint a varázslat szökelltek
                  jobbra-balra, a felhők árnyéka fehéren lengve tétovázott, a hullámok, mint
                  földrengésben ingó kövezet kockái hintáztak, s a beugrott béka körgyűrűje,
                  tágulva, egyre tágulva, lassú ritmusban a végtelenbe nőtt.</p>
				</div>
				<div type="chapter">
					<head>3</head>
					<p>Egy pillanatra kiszakítva érezte magát mindenből, lelke elúszott a tavon, a nádon,
                  a felhőkön.</p>
					<p>Tudta, hogy valami történni fog.</p>
					<p>Az a különös érzése volt, mintha messze, nagyon messze lenne egész eddigi
                  életétől, egyszerre ráébredt mindennek a véletlenségére és csodálatos
                  álomszerűségére, az egész világ megingott előtte, mint egyetlen nagy hajó a Semmi
                  tengerén, úgy tetszett neki, mintha Miska, Cenci néni, sőt Imruska is, nem
                  volnának közelebbek és fontosabbak, mint ez a tó, ez a nád, ezek a fellegek...</p>
					<p>Ákosra s bátyjára, Imrére gondolt, akik úgy eltűntek, mintha nem is lettek volna:
                  minden így eltűnik...</p>
					<p>Most Gyula kapaszkodott meg a síkos, zöld hínárú lécben, s földugta nevető fejét,
                  hosszú és csapzott fekete fürtjeit Nelli felé:</p>
					<p>- Már elég volt a fürdés? - kérdezte, kissé cikákolva a víztől, bajusza a szájába
                  lógott.</p>
					<p>- Ó, elég! - hangzott a piros napernyő alól.</p>
					<p>- Pedig nagyszerű a víz! Az ember alig akar megválni tőle. De hol van Miska?
                  Megyek innen, mert Miskának megígértem... Egy kicsit furcsa dolog... Képzelje,
                  megígértem, hogy nem fogok magával beszélni az ő távollétében!... Nono... Pedig
                  hát...</p>
					<p>Egyet rúgott, és nagy hullámban tűnt el, új meg új rúgásokkal távolodva; még
                  visszakiáltotta tréfásan:</p>
					<p>- Majd beszélünk előtte, ugye, Nellike? - és már messze
                  úszott, emlékül hagyva néhány gyorsan száradó vízcseppet a Nelli világos
                  ruháján...</p>
				</div>
				<div type="chapter">
					<head>4</head>
					<p>Beszéltek előtte, vagy legalább Gyula beszélt; s ez délután történt a csárdában. A
                  szomszéd asztalnál nagy vadásztársaság ült: Borzsák tiszteletes, Várkonyi tanító
                  és mások. Sátordyékat melegen üdvözölték, de Gyulát nem látszottak észrevenni.
                  Ellenben összesúgtak. A pap már vörös volt, előtte egy nagy csutora állt,
                  díszcsutora, amit ajándékba csináltatott neki a dalárda, melynek oszlopos tagja
                  volt. A tanító lelkendezett.</p>
					<p>- Te is ott voltál - mondta valaki.</p>
					<p>- Én? Én nem... - felelt a tanító.</p>
					<p>- Nem-e?</p>
					<p>- Akkor már nem.</p>
					<p>És dicsőséggé fordítva, amit alapjában igen rühellt - hogy dzsinnek és bárók
                  útjából párologni szokott, s Sót éjeinek “magas óráit” nem adatott az istenek
                  társaságában töltenie -, magyarázni kezdett:</p>
					<p>- Örülök, hogy már nem voltam ott... Mert, kérem, én nem hiszek semmit, nem
                  gondolok semmit... de azért mégiscsak jobban érzem magamat, hogy nem voltam ott...
                  Mert kérem, azért mégiscsak valami mindig... Mégiscsak kényelmetlen érzés az,
                  tessék elhinni...</p>
					<p>- Semper aliquid haeret - mondta a pap is.</p>
					<p>Nelli önkéntelenül érezte, hogy Gyuláról beszélnek, s összerezzent, mintha csak
                  róla, magáról volna szó. Gyula hangosan rendelkezett a pincérrel, elhallgattatta
                  Miska takarékoskodó aggodalmait, hosszas utasításokat adott, aztán megragadta
                  poharát, és így szólt:</p>
					<p>- Úgy érzem magamat, mint Napóleon Szent Ilona szigetén. - (Elég hangosan beszélt,
                  de a helyzet olyan volt, hogy a szomszéd asztalnál egy szót sem érthettek.) -
                  Körülzajongnak a dühös hullámok - mondta -, és én lassankint egészen egyedül
                  maradnék az Árvaság szirtjén, ha nemes barátságod nem volna, édes Miskám, mely
                  lehetővé tette mindannak ellenére, ami köztünk történt, hogy még egyszer együtt
                  lásson a világ, hogy még egyszer, ha utoljára is, élvezhessem ezt a kedves,
                  meghitt, szinte családi kört, melyben annyi boldog órát töltöttünk el testvéri
                  édességben...</p>
					<p>- Utoljára? - kérdezte Nelli alig hallhatóan és remegve, míg Erzsi érthetetlen
                  buzgósággal másfelé akarta terelni a beszélgetést:</p>
					<p>- Nekem valamikor egész gyűjteményem volt Napóleonról - kezdte. - Valósággal
                  szerelmes voltam Napóleonba... összeszedtem mindenféle képet, hímzést, edényeket,
                  amiken Napóleon-fej volt...</p>
					<p>- Egy szobrunk is van! - kottyant közbe kéretlen az okos kis Gitta
                  nyelvecskéje.</p>
					<p>- És volt egy képem, különösen érdekes - folytatta Erzsi -, amely Beauharnais
                  Joséphine-t ábrázolta, Napóleon elvált feleségét, akit a császár elhagyott, hogy
                  elvehesse Mária Lujzát, az ausztriai császár leányát...</p>
					<p>- Szegény asszony! Igaz ez? - kérdezte Nellike.</p>
					<p>- Nem tudod a történelemből?</p>
					<p>- Ó, mi tanultunk világtörténetet Gádoroson, a Mary néninél, csakhogy németül, és
                  nem értettünk egy szót sem... Szegény asszony! Borzasztó lehetett! Napóleonnak ezt
                  nem lett volna szabad csinálnia.</p>
					<p>- És miért nem? - felelt Erzsi. - Egy olyan embernek minden szabad! Ó, az
                  asszonynak félre kell állnia az útból... nem szabad, hogy gátja legyen a nagyszerű
                  pályának... Ez az egyetlen, amit tehet az emberiségért, hacsak meg nem próbálja,
                  hogy maga is ember legyen, erős és magányos... Joséphine tudta ezt, és nem sírt;
                  vagy csak magában sírt, és nem lázadott... És én is így tennék... Te tudod,
                  Nellikém, hogy én így tennék... erős lennék és magányos... - mondta bizonyos
                  pátosszal - te nagyon jól tudod...</p>
					<p>- Tudjátok, gyerekek, ha így hallgatlak benneteket - szólt egyszerre Gyula -,
                  valami különös van a mi beszélgetésünkben...</p>
					<p>- Micsoda?</p>
					<p>- Az, hogy ez a beszélgetés, hogy úgy mondjam, egészen alá van aknázva... nem
                  tetszik ez nekem. Minden szó, amit mondunk, valami régebbi szavainkra vonatkozik,
                  amiket külön-külön mondtunk volt egymásnak, ketten-ketten, és titkoltuk a többiek
                  előtt; nagyon jól érzem, hogy Nellike és Erzsi is beszéltek már ilyenekről egymás
                  között... És nagyon jól tudom, hogy Miska is különös értelmet lát az Erzsi
                  szavaiban...</p>
					<p>- Én? - kérdezte Miska, csatasorba vonva homlokán a ráncok hadseregét.</p>
					<p>- No igen, mert én már beszéltem előtted Erzsiről. És tudjátok, gyerekek, miután
                  már ennyire alá van ásva minden, én nem látom értelmét annak, hogy tovább is
                  titkolózzunk egymás előtt... nagyon is sok robbanóanyag halmozódott össze... és
                  én, mint már jeleztem a múltkor Miskának, el vagyok készülve, hogy itt előbb-utóbb
                  úgyis robbantani kell... már képleges értelemben véve; ne ijedjenek meg,
                  hölgyeim... Én a tiszta helyzetek kedvelője vagyok...</p>
					<p>Kínos csönd állott be, mely alatt csak a kések és villák csörgését és egyszer a
                  szomszéd asztaltól kitörő, vörös, végérhetetlen hahotát lehetett hallani. A
                  poharak csöngtek, a csutora kotyogott. Imruska, aki nem értette a szavakat, de
                  érezte a feszült levegőt, homályos rémmesékre emlékezett: a tó, melybe Noémi
                  csaknem belefúlt, s melytől őt úgy óvták, mint egy kis herceget, talán varázsló
                  volt, sötét bűbájjal.</p>
					<p>- Nézd, api! - kiáltott egyszerre, elbámulva az akácokon át a messze levegőbe. -
                  Milyen színű az ég!</p>
					<p>- Vihar lesz - szólt Miska, és valóban, az ég, mint meleg, lila ólom eltömődött,
                  és furcsán, idegesen meg-megrángtak a falevelek.</p>
					<p>- Már én is azt hiszem, hogy nemsokára hurcolkodunk! - kiáltott át Borzsák
                  tiszteletes a szomszéd asztaltól, nagyot legyintve a kezével, mint a szószéken
                  szokott.</p>
					<p>Gitta, miért, miért nem, elkezdett lassan, hangtalanul kuncogni, s ez olyan volt,
                  mint valami sokat tudó, ördögi kacagás.</p>
					<p>- Mit nevetsz? - kérdezte az anyja.</p>
					<p>- Csak.</p>
					<p>- Ez a kislány néha még nekem is talány - mondta volna Erzsi, de ekkor Gyula újra
                  átvette a szót.</p>
					<p>- Az élet tragikus - kezdte -, és nemcsak Joséphine-t kell sajnálnotok, hanem
                  Napóleont is. E földi lét minden fűszere közt az érzelmek fűszere az, amire
                  leginkább szüksége van ínyenc lelkünknek, s Napóleon ezeket a fűszereket tagadta
                  meg magától. Ő a hideg ész embere volt, igazi aszkéta, csakhogy nem testi, hanem
                  lelki dolgokban aszkéta, mert a lélek bujaságára mondott anatémát, az érzelmekre
                  és ideálokra, amit ő egy szóval ideológiának nevezett. Vannak azonban másféle
                  Napóleonok is...</p>
					<p>Kis szünetet tartott, mint aki áttér a tulajdonképpeni fontos tárgyára.</p>
					<p>- Igen, vannak másféle Napóleonok is, akik nem az ész emberei. Ok egy érzés Napóleonjai; s ez az egy érzés minden más emberi
                  érzést elfojt bennük; úgy értem, hogy készakarva elnyomnak magukban minden, mégoly
                  természetes érzést is, amely ezzel az eggyel ellenkezik. Az ilyen számára nem
                  létezik se becsület, se részvét, legalább azt mondják - de én ezt nem hiszem. Maga
                  hiszi, Nellike? Én tudom, hogy nem így van; tudom, hogy
                  minden érzést jobban érez az ilyen más embernél: hűbb, becsületesebb,
                  részvétteljesebb; csakhogy mindezeket legyőzi magában, és feláldozza annak az
                  egyetlen érzésnek, mely uralkodik rajta. S ez a legnagyobb áldozat a világon - nem
                  hiszi, Nellike?</p>
					<p>- Én... nem értem, mit mond... Gyula...</p>
					<p>- Milyen rekedt a hangja! Csak nem hűlt meg a fürdőben?</p>
					<p>- Nem, nem; csak olyan hirtelen kérdezett!</p>
					<p>- Én azt hiszem, hogy ez a legnagyobb áldozat. Szeretni Joséphine-t, és mégis
                  odaadni azért, akit még jobban szeretünk, akire vérünknek, egyéniségünknek
                  szüksége van, akit a Sors reánk parancsol, mert egy magasabb Sors rendelkezik
                  velünk. Egy isten vezeti a Napóleonokat is: dicsőek ők, akik követni tudják
                  istenüket, és egyúttal sajnálatosak is; mert szomorúság és tört szívek vére - már
                  képleges értelemben - marad az útjukon. Bocsáss meg, Miskám, csak befejezem. Én
                  azt mondom, bármily paradox ez: a Napóleonokat illeti a részvét, s a
                  Joséphine-eket a dicsőség; igen, a Joséphine-ek! Ők tulajdonképpen a szentek, a
                  nagyok, előttük le kell borulni. Bocsáss meg, édes Miskám, de miután már így
                  utoljára együtt vagyunk, engedd meg, hogy elmondjak mindent, amit jólesik, és
                  szívem hajt ebben a kedves körben elmondani...</p>
					<p>- De miért utoljára? - kiáltott fel Erzsi a kínos csöndben. Ebben a pillanatban
                  hirtelen szélroham rázta meg a fákat, s egy csomó sárga akáclevél - a távoli ősz
                  előreszaladt, ideges hírnökei - ugrott az asztalra, a Miska vállára, a Gyula
                  poharába.</p>
					<p>Gitta kuncogott még, lebukva szinte az asztal szintje alá, mint halk és gúnyos
                  hegedűk a színpad deszkái alól, s Imruska ijedt szeme világított.</p>
					<p>- Igen, utoljára - felelt Gyula -, mert én ura vagyok ígéretemnek. Különös és
                  fájdalmas ígéretet tettem az általam mindig nagyon tisztelt s becsült Miska
                  barátomnak, s ő meg fogja engedni, ha itt előttetek, akik életünk társai vagytok,
                  virágok a mi bús karóink mellett, előttetek, akiket legfőképp érdekel,
                  előttetek...</p>
					<p>S így, mondatok emeletein hágott a szónoki Pátosz magassága felé. Miska azonban,
                  csak a homlokráncok csöndes hadait szögezve a mondatok e lelkes csapatai ellen,
                  lakonikus rosszkedvvel szórta szét az emeleteket:</p>
					<p>- Jobb arról nem beszélni.</p>
					<p>- Ó - mondta Gyula -, ebben a különös világításban, ebben az elborult, vihar
                  előtti hangulatban úgy hangzik mindez, mint valami végső leszámolás, mint valami
                  gyászos és különös búcsúzás; minden egészen egzotikus és elködösült színt kap;
                  hiszen Nellike tudja, hogy mit mond Reviczky: “A világ csak
                     hangulat!”
               </p>
					<p>A világ csak hangulat! Nem, Nellike nem tudta, nem hallotta még soha, de ebben a
                  pillanatban olyan erővel csapta meg gyenge lelkét a költői mondás igazsága, hogy
                  szinte megrázkódott; egyszerre napnál világosabban látta, hogy ez így van, és hogy
                  mindaz, ami változatlannak, örök érvényűnek látszott, csak semmi, egy szín volt,
                  és elmerült most ebben a valószínűtlen fényben, mely eget és földet hirtelen
                  átfestett - hangulat! micsoda nagyszerű szó volt ez annak a
                  semmiségnek kifejezésére, amit önmagában érzett!</p>
					<p>- Hangulat!</p>
					<p>- Ez korunk szava - mondta Gyula, nem is sejtve, mennyire igazat mond; mert
                  csakugyan: azoknak a céltalan éveknek szava volt ez. - Bolond idegszálaink
                  érzékenyek a hangulatok iránt. De meglehet, hogy ami nekünk gyászos búcsúzásnak
                  látszik, az új életek és új találkozások kezdete; valami újnak kell jönni: nem
                  érzi ezt, Nelli? Korunk olyan, mint a római császárság évei; s holnap talán minden
                  apokaliptikus robbanásokban fog széthullni. Miért élünk itt, kisvárosi pletykák
                  bénító hálóiban, unott és tespedt életet? Ó! évek vannak, amiket föl kell
                  használni, percek, amik várnak! Én elmegyek innen.</p>
					<p>Miska szemöldöke catói arányokat öltött.</p>
					<p>- Igaz ember elereszti a pletykát füle mellett, mint a légyzümmögést. Tespedő
                  tóban is vannak fürge halak; aki férfi és munkás, azt nem lohasztja el semmilyen
                  hangulat.</p>
					<p>De a bölcs szavak nem is hallatszottak a nagy sárga fényben.</p>
					<p>- Évek vannak, amiket fel kell használni, percek, amik várnak! Én elmegyek innen.
                  Elutazom.</p>
					<p>- Elutazik? - sikolt föl Erzsi önkéntelenül.</p>
					<p>Ebben a pillanatban megint Imruskának a hangja csendült fel.</p>
					<p>- Villámlott! Villámlott!</p>
					<p>Oly percek egyike volt, amilyenek a Természet nagymiséjén az Úrfelmutatást
                  jelképezik; amikor az orgonák elhallgatnak, a hivők zúgása megszűnik, és az
                  ünnepélyes csöndbe egy-egy éles csöngettyűhang hasít... A Természet elnémult, és
                  az Ember hangja valahogy messziről hallatszott, mintha pincéből jönne, vagy
                  szordínó fogná föl; a szomszéd asztal lármája, mely előbb még oly szabad és hangos
                  volt, most valami különösen lenyomott és távoli lett...</p>
					<p>A szomszéd asztal már mintha csak vízió lett volna: a pap, vörös arcával és
                  megfagyott kacajjal, a sárga fényben...</p>
					<p>Csönd volt.</p>
					<p>És egyszerre csak megszólalt a csöngettyű.</p>
					<p>A rettenetes mennyei csöngettyű, mely mély és megtagadott félelem ösztöneit
                  sajdítja meg bennünk: hogy hulljunk a földre, és verjük a mellünket...</p>
					<p>Nelli összerázkódott a fültépő hangra.</p>
					<p>- Mindjárt itt lesz a zivatar!</p>
					<p>- Elutazom! - kiáltotta Gyula. - Új életet kezdek. Elmegyek Itáliába vagy Indiába!
                  Miért ne? Ha utolsó garason is. Az én istenem a Szabadság - kiáltotta, s Gitta
                  nagy, okos szemei rátapadtak az apai szájra. - Ha ti tudnátok mily rabszolgák
                  vagytok valamennyien! És minden bajnak az oka ez. Miért ne lehetne szabadságban,
                  nyíltságban, szeretetben élni? Legyünk őszinték egymás iránt, és vegyük le
                  egymásról rozsdás láncainkat. Én elhatároztam, hogy ez utolsó alkalommal egészen
                  nyíltan fogok beszélni előttetek. Mindent ki kell végre magyarázni. Halljátok hát
                  először is a következőt: Mi Erzsivel barátságosan megállapodtunk, hogy visszaadjuk
                  egymás szabadságát. Igen, igen, hangsúlyozom, mi szeretjük egymást, és
                  barátságunk nem változhatik meg. De egymás köreit nem érintjük többé.</p>
					<p>És fölegyenesedve ülőhelyén, mintegy a pillanat fontosságának tudatában, teljes
                  ünnepélyességgel tette hozzá a hatásos végszót:</p>
					<p>- Elválunk egymástól.</p>
				</div>
				<div type="chapter">
					<head>5</head>
					<p>- De Gyula! A gyerekek előtt! - kiáltott Erzsi, amint végre szóhoz tudott jutni.
                  Erzsi sápadt volt, és halántékai lüktettek. Nellinek szinte a torkába dobogott fel
                  a szíve.</p>
					<p>- Hagyd, anya! - kiáltott Gitta, Erzsihez simulva: - Apa jól teszi, ha előttünk
                  beszél. Mi már mindent tudunk. És ne sírj: nem érdemes sírni.</p>
					<p>A másik oldalon pedig Nellike simult Erzsihez.</p>
					<p>- Ugyan, Gyula... nem beszél komolyan... - akarta mondani, de a hangja elakadt a
                  torkán.</p>
					<p>- Ez nem alkalmas idő és hely ilyesmit megbeszélni - szólt Miska komolyan.</p>
					<p>Egy pincér az asztalhoz lépett.</p>
					<p>- Mindjárt eső lesz, kérem, leszedem az abroszt.</p>
					<p>- Hogy megyünk haza? - kiáltott át a szomszéd asztaltól Borzsák tiszteletes. - Kár
                  volt hazaküldeni Püspököt.</p>
					<p>- Hazaküldted Püspököt? - kérdezte Miska Gyulától, kissé korholólag. (A vasúti
                  állomás jó darab út volt innen, sáros és hepehupás mezőn.)</p>
					<p>- Ó, semmi, nyári zivatar, mindjárt vége lesz! - iparkodott megnyugtatni Gyula,
                  különös készséggel. - Maradjatok még, kérlek, ne idegeskedj, hiszen még nem
                  esik.</p>
					<p>Itt is, ott is meghasadt az ég, s a hasadékon éles fény ömlött ki, s rögtön
                  fölivódott. A világítás csakugyan kísérteties volt, a levegő tele
                  elektromossággal, a dörgések és roppanások egymásnak feleltek, mint egy mennyei
                  hadsereg ágyúi, s a hangulat olyan volt, mint kis táboré, nagy ágyúzás között:
                  senki sem őrizte meg természetes józanságát.</p>
					<p>- Elválunk - ismételte Gyula. - Bocsáss meg, de én azt hiszem, hogy éppen előttetek kell ezt elmondani. Mától fogva új élet kezdődik,
                  s azt szeretném, hogy ez mindannyiunk számára új élet legyen: megkönnyebbülés és
                  fölszabadulás. Valami hibának kell itt lenni. Hiába mondod, hogy tespedő tóban is
                  vannak fürge halak. A környezet úr rajtunk. Az ember akarata nem szabad. Föl kell
                  szabadítani. Ezért mondjuk mi egymásnak: Légy szabad, mintha sohasem is ismertél
                  volna! Asszony, férfi, külön ember, külön egyéniség! Külön egyéniség! Tudod mire
                  törekszik a modern szellem, a társadalmi tendencia, a modern világnézet, Weltanschauung? - kiáltotta. - Az emberi egyéniség mentül
                  szabadabb, mentül korláttalanabb kifejtése felé! Az egyéniség érvényesülésére!
                  Élni - harsogta - a magunk életét! Korlát nélkül!</p>
					<p>Hangja túlzengte a mennydörgést.</p>
					<p>- Szordínó kell a fiskális szájára - szólott át Borzsák pap, már az italtól
                  feledve sok mindent.</p>
					<p>S más hangok vakkantak a vadászasztalnál.</p>
					<p>- Vagy szájkosarat!</p>
					<p>- Hogy ne harapjon.</p>
					<p>- Véresszájú...!</p>
					<p>Az ágyúzás pedig folyt tovább, süketítőn, észvesztőn.</p>
					<p>- Félek - sírt Imruska.</p>
					<p>- Korlát nélkül! - kiáltott Gyula.</p>
					<p>Miska indulatos lett, nem tűrte tovább. Korlátra szükség van! Államra, törvényre;
                  társas kötelékekre; ami nem bénít, hanem összeköt s erősít! Egyéniség? Ugyan!
                  Firkászok frázisai!</p>
					<p>- Nagy szellemek... - kezdte Gyula.</p>
					<p>- Nagy szellemek megelőzhetik korukat, de az Állam...</p>
					<p>És ágyúzott az ég.</p>
					<p>- Az állam rabság! - kiáltotta Gyula. - Ma már minden gondolkodó ember
                  anarchista...</p>
					<p>S az ég bombákat hányt.</p>
					<p>- Magyarország szabad állam. Itt nincs szükség az anarchizmusra.</p>
					<p>- Magyarország egy posvány, Kárpátoktól az Adriáig! Társadalmi átalakulásra van
                  szükségünk! Olvastad azt a könyvet?: A nő és a munkás...
                  Megállj csak! Én most fölszólítalak, igen, itt az isten szabad ege alatt, ebben a
                  templomban, ennek a zivatarnak a hatalmas orgonája alatt és itt, igenis, éppen
                  itt, mikor utoljára vagyunk itt így együtt...</p>
					<p>Minden gyorsan történt, összevissza, különös perc volt ez, lehetségessé vált a
                  lehetetlen is.</p>
					<p>- ... most fölszólítalak...</p>
					<p>Különös sötét volt, az ég szinte az asztalig ereszkedett.</p>
					<p>- ...és be kell vallanod, hogy van jogom erre a fölszólításra... bizonyos belső
                  jogom, mivel én megtettem... mivel én a szabadság elvei szerint megtettem
                  Erzsivel...</p>
					<p>És ismét, és tovább!</p>
					<p>- ...nem válásról van itt szó, hanem szabadságról, ami a nőt is kétségkívül
                  megilleti...</p>
					<p>Egy kövér esőcsepp hullott az asztalra. Miska intett a pincérnek, de az nem vette
                  észre. Nagyon, nagyon gyorsan történt mindez. Imruska anyjára borult, Noémi kissé
                  távolabb ment, és a kezét kinyújtva vizsgálgatta, esik-e már?</p>
					<p>Ó, istenem! - gondolta magában Nelli - ha mama itt volna, hogy lehordaná Gyulát!
                  Ha mama itt volna! De mama nem modern asszony! Modern tendenciák! Élet szabadsága!
                  - Valami égő káosz bizsergett benne Gyula szavaiból és az égzengésből
                  összeszőve.</p>
					<p>- Bolond beszédek! A nő szabad - kiáltott Miska ingerülten, de még eszmei
                  magaslaton. - Mindjárt zuhogni fog.</p>
					<p>- Szabad?! És ha Nellike... én nem tételezem föl, de elvégre, per possibilitatem,[7] ugyebár?... ha Nellike
                  vágyai, álmai egy új élet felé... tegyük föl, mondom, hogy éppen Nellike...
                  gondolj csak múltkori beszélgetésünkre... Nelli szabad?...</p>
					<p>- Elég! - robbant ki Miska, és fölállott. A ritkás, öreg csöppek egyre követték
                  egymást, a vadásztársaság már behúzódott a csárda viskójába, nagy kavarodás volt,
                  s szinte úgy látszott, hogy itt vége lesz a párbeszédnek. De ekkor Nelli, aki ülve
                  maradt, és szorosan Erzsi mellé bújt, egyszerre egészen váratlanul megszólalt és
                  ezt kérdezte:</p>
					<p>- Igaz, hogy megígértette Gyulával...? Hogy mama utoljára vagyunk együtt...?</p>
					<p>Cikázó tünemény, vak roppanás állította el a hangját.</p>
					<p>- Nem! - kiáltotta Erzsi, magához vonva barátnéját. - Ne, hagyj el, Nelli... mi
                  együtt maradunk... nekem szükségem van rád... én jó barátod leszek, akármi
                  történjék is... és én mondtam már, mindent neked adok!... Mindent, mindent neked
                  adok!... Te szabad vagy! - tört ki egzaltáltan. - Én is szabad vagyok, két szabad
                  nő, én dolgozni fogok, menjünk együtt, vagy kövesd, akit szeretsz! És ha már így
                  van: igen, igen, Gyula! Őszinteség! Nyíltság! - szólt, szemeiben tükrözve a
                  villámokat. Neki most játék volt az egész, színjáték. - Igen, igen! - kiáltott. -
                  Hagyjuk szabadon egymást, én nem állok utadba, Miska nem fogja akarni, hogy egy
                  asszony szerelem nélkül rabja legyen... Szabadság! Egyéniség! Megbocsátás!
                  Szeretet!... - s a menád, előtte még az édes boros pohár, míg hirtelen szél, a
                  vihar szele, lebbentette meg kibomlott hajait, patetikus szavakat sikoltott bele a
                  különös, földre szállt felhő szürkeségébe, a sűrű, nyugtot nem hagyó mennydörgések
                  közé, számon kérve Miskától asszonya szabadságát.</p>
					<p>- Nelli szabad, nem rab - szólt Miska komolyan, örök udvarias az asszonyokkal
                  szemben. - Senki sem tartja vissza vágya ellen. Ez a kettőnk dolga. Nellinek
                  gyermeke van, s azt hiszem, semmi ok sem lehet föltételezni, hogy ő ne tudná, mit
                  kell tennie. Mondom, a kettőnk dolga ez - kiáltott újra, versenyt a zivatarral,
                  mert egy nagy dörgés majdnem elnyomta a szavát. Ismétlem, nagyon gyorsan történt
                  mindez, gyorsabban, mintsem el lehet olvasni. - Már be kell menni! - kiáltotta
                  Miska. - Nem beszélhetünk tovább... de egyáltalán, hogy is kerülhetett szóba
                  ilyesmi? Az istenét neki! - fakadt ki egyszerre. - Nelli az én feleségem! - és
                  mintha megvilágosodott volna előtte egyszerre: - Nelli mondhatott valamit! Vagy
                  tehetett valamit! - És már nem mérsékelte magát többé. - Nelli szabad, de ő tudja,
                  mivel tartozik irántam, és ha egyszer... Az istenét neki!</p>
					<p>Az Ég hangos csattanással felelt a káromlásra. Imruska félve borult anyjának
                  nyakába, s Nelli ijedt és vad szenvedéllyel szorította magához fiacskáját. S ebben
                  a pillanatban leszakadt a zápor, oly rettenetes erővel és hirtelenséggel, mint a
                  zuhanó kövek - mint iszonyú, mennyei tűk, ezer kis, hegyes tölcsér az asztalokon,
                  új özönvíz! És mire a csárda viskójáig szaladtak, öt lépést, csuromvíz lett minden
                  ruhájuk.</p>
				</div>
				<div type="chapter">
					<head>6</head>
					<p>A csárda belsejében egyetlen szoba volt, sötét, kis ablakkal, és máris fülledt
                  szagú az átázott ruháktól; egy petróleumlámpa lógva a mennyezeten, nagy sárga
                  holdudvart mimelt a füstös párában, s a borízű hangok zaja talán még vastagabban
                  betöltötte a teret, mint a darabos füst. Ember ember hátán szorult ide, és nem
                  volt mindenkinek ülőhelye; de mikor bejöttek az asszonyok, Várkonyi tanító és
                  mások hangos szolgálatkészséggel ugrottak fel helyet csinálni.</p>
					<p>Nelli az első pillanatban szinte elszédült a bűztől, de szorgalmas asszonyként
                  rögtön a ruhájára gondolt, próbálta kidörzsölni az eső csinálta foltokat, s
                  egészen beletemetkezett ebbe a munkájába. Közben különös gondolatai voltak, úgy
                  érezte magát, mintha vonaton ülne, vagy váróteremben, életének egy félelmes és
                  idegenszerű utazásán; idegen útitársak vagy olyanok közt, akikkel véletlenül
                  találkozott, s akiktől mindjárt el fog válni. A szoba rembrandti gőzében, a bor
                  félhomályában torzzá idegenedtek az ismerős arcok is, s kivált a pap vörös,
                  kicsattanó arca, homlokának hajtott ékezeteivel, Rembrandt mellett Jordaens
                  emlékét is fölidézte volna, ha lett volna a csárdában valaki, aki tudta volna, ki
                  az a Jordaens. Ilyen azonban nem volt, még Gyula sem; s ez a kis emberi tanya a
                  sötét zivatarban messzebb volt az európai kultúrától, mint Kína és Szudán. Víz a
                  ruhákban, és bor az agyakban, meleg kigőzölgésekkel uralkodtak. Csak Gyula szeme
                  csillogott, két éles pont a fülledtségben, mint két ideesett csillag, két
                  szentjánosbogárka a sárban - mert nem közönséges szemek voltak ezek. És Nelli
                  finom idegzete reszketett, félt, zenélt, csakúgy, mint akármelyik dekadens
                  művészettel kivirágzott párizsi dámáé, aki a Kor csúcsain libeg, mint villó fény
                  az árbocokon. Egy cigánygyerek nyekergett a sarokban valami hegedűn.</p>
					<p>- Nem fáznak meg? - kérdezte Miska, gyors harag, de biztos és meleg gyengédség
                  embere; mert az egyik ablakon nem volt üveg, és a szél messze beverte a hideg
                  záport. Miska komoly férji gonddal iparkodott feleségét óvni a légvonattól; ám
                  Gyula tolakodó szolgálatkészséggel bort akart forraltatni a hölgyeknek, és az
                  összeszorult tömegben kereste a pincért. Miska, aki nem volt a társadalmi
                  könnyűség embere, mint Gyula, és nem tudta egykedvűen játszani azt, hogy semmi se
                  történt, kissé türelmetlen hangon tiltakozott az anakronisztikus szándék
                  ellen.</p>
					<p>- Nyár van - szólt dühösen és lakonikusan, amihez a becsapó zivatar kissé különös
                  glosszát zengett. Gyula mindenképpen, nem is hallgatva rá, kiment a konyhába,
                  rábeszélt, vesztegetett - mert nem akartak tüzet rakni -, saját utasításai szerint
                  fűszereztette a bort, szegfűszeggel, fahéjjal, és hozta nagy szalvétába csavarva,
                  mire Miskában is végképp elszakadt a nyugalom nyúlós fonala, és hirtelen
                  hátfordítással jelezte, hogy sem maga, sem családja részére nem kér a pompás,
                  gőzölgő italból.</p>
					<p>- Annál jobb: megisszuk magunk! - vágott Gyula jó képet a dologhoz, s a kis Noémi
                  már tartotta poharát, míg Gitta érdeklődő szemekkel bámulta a szoba belsejét s az
                  emberek arcát.</p>
					<p>- Apa, ugye ez csárda? - kérdezte, kicsi sznob. Gyula nagy
                  grandezzával töltött Erzsi poharába, s a papot invitálta, s a tanítót, akik az
                  édes illatra közelebb húzódtak. Forralt bor illata: alkalmas valóban, hogy elfedje
                  a gyanú halk bűzét. S már cimborahangok hallatszottak, a közelgő dalárdaturnéról,
                  Gyulát is invitálva. Gyula nagy, forintos borravalókat adott a pincérnek, még a
                  szolgálónak is küldött ki, a cigánygyereknek hatosokat dugott, hogy ne húzza,
                  megcsillantotta tárcájában a nagy csomó pénzt, amely mintegy hanyagul volt
                  odagyömöszölve, és utazásokról kezdett el beszélni, szinte kihívóan. Erzsi
                  ajkához emelte a forró poharat, amely még égette a tenyerét, Nellire nézett, és
                  lassan szürcsölni kezdte a fűszeres italt.</p>
					<p>Az az érzés, amit Nelli ebben a pillanatban az ura iránt érzett, nagyon
                  hasonlított a gyűlölethez. Egészen váratlan és különös érzés volt ez, amely
                  hirtelen kerítette hatalmába, amint ott ült gyermekével, s Miska mellette, hátat
                  fordítva az egész társaságnak, ahol most Gyula volt a központ, s a forralt bor és
                  Erzsi, akitől félt ugyan, de akivel most mégis jólesett volna talán asszonyosan
                  kibeszélni magát.</p>
					<p>Nellit az a természetes és nagyon is asszonyi indulat fűtötte, amely néha a
                  legjobb nőkben a férj ellen keseredik: hogy aki fölszabadítónak és
                  világba-vezetőnek ígérkezett, az áll most köztük és az egész világ között. S míg
                  Gyula csillogó szemekkel beszélt messze országokról, neki eszébe jutott a francia
                     Dictionnaire, amely otthon hevert a zongorán, s amelyre
                  annyiszor nézett vágyva lánykorában, mint titkos világok kulcsára, ígérgetve
                  magának: “Tán majd ha férjhez megy!” Messziről fájó vonatfütty hallatszott, s oly
                  bizarr volt e nedves félhomály! Igen! gyűlölte Miskát; aki annyi évi együttélés
                  után még el tudta róla hinni vagy képzelni, hogy ő “szólt vagy tett valamit”, ami
                  nem volt helyes. Szűk és naiv kis asszonyeszében egyszerre fölmerült a férfiak
                  egészen különös ostobasága és vaksága. S itt egy sajátságos ellentmondásra kell
                  rámutatni. Bizonyos, hogy Nelli bűnösnek érezte magát, s ez az érzése egyre
                  erősbödött. A Büntetések poklait járta ő, s úgy ment jövője elé, mint aki szörnyű
                  dolgokat érdemelt. Ennek ellenére valóságos felháborodást és dacot érzett arra a
                  gondolatra, hogy Miska is bűnösnek találhatja valamiben; mintha Miskának nem
                  lehetne és nem szabadna megérteni az ő bűnösségét... a kemény szikla megüthet, és
                  mi tekinthetjük az ütést egy magasabb Sors büntetésének: de a szikla csak eszköz,
                  s joggal fölháborodnánk, ha a szikla megszólalna, s bíránkká tolná föl magát.
                  Azonkívül ez a rejtelmes bűntudat nemhogy növelte volna Nelli természetes
                  félénkségét: ellenkezőleg, valami haragot és dacot költött benne, valami “úgyis
                  minden mindegy” hangulatot, amely most, ebben a kiszakított környezetben, ebben a
                  furcsa, ostromlott hangulatban, kitört. A zápor tusokban lökődött be az ablakon,
                  és tócsáit, mint egy előretolakvó, piszkos támadást, hideg nyomulással küldte
                  előre a padlón.</p>
					<p>Ó, már úgyis minden mindegy!</p>
					<p>Nelli ott ült életének zajos, ködös, olajlámpás várótermében...</p>
					<p>A peront zivatar önti el, és az ajtók zárva, és Nelli izgatott szeme meredt
                  gyűlölettel néz ijedten...</p>
					<p>Pedig Miska jó ember és okos ember, és Nelli bámulta s majdnem tökéletesnek
                  tartotta őt. Lelke titkos mélyeiben mindenképp neki adott igazat: de ez valahogy
                  csak növelte még dacát és gyűlöletét.</p>
					<p>S ez a dac most abban nyilvánult, hogy Miska minden, szemmel látható ellenzését
                  semmibe se véve, mindenképp Erzsihez közelebb húzódott, asszonyosan
                  hozzásimult:</p>
					<p>- Fázom! - mondta, és kért a forralt borból; közben érdeklődéssel figyelt Gyula
                  elbeszélésére, sőt közbe is szólt egy-két kérdéssel.</p>
					<p>Gyula szemei csillogtak, és Nelli máskor oly félénk szemei is dacos fényt
                  nyertek.</p>
					<p>Imruska azonban lassanként elszunnyadt anyja mellett, drága kis jószág, kimerülve
                  a csodálatos élményektől.</p>
					<p>- Alszik! - mondta Erzsi.</p>
					<p>- Ó, kis bogaram! - s Nellit egyszerre oly erővel rohanta meg az anyai érzés,
                  szinte testi érzése annak, hogy az ő húsából való hús és véréből való vér piheg
                  ott mellette, mint még talán soha; valami egészen új, forradalmi érzés ez is, mert
                  még soha ilyen testi módon nem merte ezt érezni s elképzelni. Az utolsó napok
                  fojtott féltései kitörtek a forró bor és dac e lázában. És hirtelen magához
                  szorította a kis alvót, nem törődve avval, hogy fölébred; csókolta, mintha
                  féltené, mintha vétett volna ellene, mintha el akarnák szakítani tőle, csókolta,
                  míg a gyermek ijedten és az álmok visszamaradt salakjától zavartan nyitotta bele
                  nagy, sötét szemeit a valóságba, mely nem volt kevésbé zavaros és ijesztő, mint
                  egy álom.</p>
				</div>
				<div type="chapter">
					<head>7</head>
					<p>A zápor nem állt el.</p>
					<p>Pedig már közel volt az óra, amikor a vonatnak indulni kellett, és kocsit itt nem
                  lehetett szerezni.</p>
					<p>Csakugyan kár volt hazaküldeni Püspököt.</p>
					<p>A vadásztársaság elhatározta, hogy itt töltik az éjet, kártyában s bor mellett, s
                  már el is készítették az asztalt, s letelepedtek, mint egy táborban.</p>
					<p>A gyerekekkel és asszonyokkal azonban bajos lett volna itt éjjelezni.</p>
					<p>Gyuláék végre föl is kerekedtek, hogy kigyalogolnak az esőben a vasúti
                  állomásig.</p>
					<p>Erzsi alaposan bebugyolálta magát furcsa, alkalmi sálokba. A gyerekek úgy néztek
                  ki, mint apró mumusok.</p>
					<p>- Maguk nem jönnek? - kérdezte Gyula. - Jöjjenek, mert aztán hogyan jutnak
                  haza?</p>
					<p>Az ajtót kitárták. Az eső mintha csakugyan valamelyest csillapult volna.</p>
					<p>- Itt az idő, most vagy soha!</p>
					<p>És Nelli menni akart. Tulajdonképpen nem is volt más választás. Menni kellett,
                  Hintássékkal vagy külön. Nelli belefogózott Erzsibe, kendőbe bugyolálta arcát útra
                  készen, s barátnője vállán át pillantott vissza az urára, mintha jelezné, hogy nem
                  lehet őket elválasztani.</p>
					<p>- Hozza a gyereket? - kérdezte.</p>
					<p>Miska a karjára emelte Imruskát, akinek a kocsmárosné adott valami nagy
                  flanelltakarót; az alól nézett ki, nem szenzációéhes jókedvvel, mint a Hintáss
                  gyerekek, hanem csodálkozó és ijedt belenyugvással mindabba, ami vele
                  történhetik.</p>
					<p>S megindultak a sikamlós sáron.</p>
					<p>Két lépésre sem lehetett látni, lámpásról sem volt szó, mert az eső eloltotta
                  volna; a láb minden pillanatban megcsúszott az úton, s az asszonyok hangosakat
                  sikoltottak.</p>
					<p>- Majd én segítek! - szólt mögöttük Gyula, s közibük furakodva, jobbról Nellit,
                  balról Erzsit karolta át. - Már bocsáss meg, édes Miskám, de a szükség törvényt
                  bont, és itt nem lát senki.</p>
					<p>Miska hátramaradt, és el volt foglalva: nehézkes testével roppant óvatosan kellett
                  járnia, hogy a gyermek terhével el ne essék. Minden lépést külön ki kellett
                  számítani.</p>
					<p>Nelli összerezzent, és némán nekitámaszkodott a Gyula karjának. Az egész úton alig
                  esett szó.</p>
					<p>Nelli, aki Miska karjainak nyugodt keménységéhez szokott, különös lüktetéssel
                  érzett maga mellett egy idegesebb és bizonytalanabb elementumot.</p>
					<p>S ment a sötétben sorsa felé.</p>
					<p>Ideges villanások futkostak az állomás táján; amelyből különben csak néhány
                  lámpást lehetett látni, óriás udvarral, az esti eső köreiben; egyet-egyet dobbant
                  valamely tolatott lokomotív, egyet-egyet nyilallt a csöndbe a nyikkanó gőzsíp. Két
                  szembejövő vonat találkozott ebben az órában a Sóttal szomszédos apró állomáson, s
                  meglehetős élénk volt az élet. De a sötétben egymásba botlottak a csuklyás őrök,
                  izgatott jeleket adtak a lóbáló lámpások, néhány fölszálló fejveszetten kereste
                  vonatát, ijesztően zengett a megütött kerék, az egyik vonat már útra készen
                  pöfögött, és vakított két nagy fény szemével.</p>
					<p>- Majdnem lekéstünk! - kiáltott Gyula, és izgatottan sietett előre. Erzsi
                  hátramaradt, a gyerekeit keresve, Miska azonmód, álmos, didergő fiát még karjain
                  tartva, futott a jegypénztárhoz, a nagy sötétben alig látták egymást.</p>
					<p>- Beszállni ott! Beszállni! - kiáltotta egy kalauz sípját már az ajkához
                  illesztve.</p>
					<p>- Hamar! Üljön föl ide! - tolta föl már Gyula karja Nellit egy másodosztályú kupé
                  lépcsőin. - Foglaljunk helyet, majd megtalálnak bennünket!</p>
					<p>A kocsi régimódi volt, nem folyosós, s alighogy Gyula Nelli után ugrott, a kalauz
                  rácsapta az ajtót, lekattintotta a reteszt, és füttyentett.</p>
					<p>A vonat rándult egyet, és lassan elindult.</p>
					<p>- Jesszus! - kiáltott Nelli. - Lemaradtak!</p>
					<p>- Üljön csak le nyugodtan - szólt Gyula. - Biztosan beszálltak hátul valahol.</p>
					<p>Nelli kihajolt az ablakon. A szél szemébe verte az esőt. Elvakult. Kétségbeesetten
                  hullott az ülésre. Egyedül voltak a fülkében, egy rossz olajlámpa világánál.</p>
					<p>Gyula nevetett. Kézmozdulattal jelezte, hogy nincs átjárás, és a legközelebbi
                  állomásig, amely már Sót, még csak keresni sem lehet az eltűnteket.</p>
					<p>- Már bele kell törődnie, hogy együtt utazunk haza.</p>
					<p>- De hátha lemaradnak?! - ijedt meg Nelli egy pillanatra a páros hazaérkezéstől, a
                  sótiak kíváncsi és rosszakaratú szemeitől; de rögtön vállát vonta volna: - Mit
                  bánom én? - ha egy tragikus és leküzdhetetlen balsejtelmekkel teli hangulat el
                  nem szorítja szívét: - Imruska! Imruska!</p>
					<p>- Sose búsuljon Imruskáért: Miska majd vigyáz rá... s itt az állomáson a
                  legrosszabb esetben majd csak találnak valami kocsit vagy járművet...</p>
					<p>- De meghűl, istenem!... - s már látta a kis sápadt arcot a betegágyban, a
                  ravatalon... - Nem! Nem! Meg kell őket keresni! Keresse meg! - parancsolta
                  követelően.</p>
					<p>- De ha nincsenek itt - nevetett Gyula. - Átmenjek az ütközőkön?</p>
					<p>És úgy tett, mintha nyitni akarná az ajtót, hogy végigsétáljon a deszkákon, amerre
                  a kalauz jegyeket szedni jár.</p>
					<p>Ebben a pillanatban azonban a szél megint oly záporkévét vert be a még nyitott
                  ablaktáblán át, hogy Nelli összeborzadt, és megsajnálta:</p>
					<p>- Ugyan, Gyula! Hagyja! Csukja be az ablakot!</p>
					<p>S amint Gyula hiába erőlködött, hogy fölvonja a megvetemedett fakeretet, Nelli
                  maga is felállt és segített neki, szinte kimelegedve és akaratlanul
                  hozzátapadva.</p>
					<p>- No látja, mégiscsak sajnál! - szólt Gyula.</p>
					<p>Az ablakot nem sikerült fölhúzni, s kimerülten ültek vissza a párnás ülésre, mely
                  félig már csupa nedvesség volt a behullt esőtől.</p>
					<p>És Nelliben fölújult az az érzés, hogy most már minden hiába, s ez a vonat
                  megállíthatatlan viszi őt szörnyű bűnhődése felé.</p>
					<p>- Látja, Nelli - mondta Gyula rezgő és patetikusan gyöngéd hangon, melléje ülve, s
                  hideg kezét szinte észrevétlenül a kezébe fogva -, most én vigyázok magára, mintha
                  én lennék az ura... Ó, fázik? Szegény Nellike! Egészen átázott... Tegye magára az
                  én kabátomat... nézze csak...</p>
					<p>Nellit a hideg rázta, kezét tehetetlenül a Gyuláéban hagyta, szinte ezt is a
                  bűnhődés egy részének érezve, s kinézett az ablak felé, de csak éjet és esőt
                  láthatott.</p>
					<p>A kicsi, minden zökkenésre lobogó olajlámpa alig világította meg a fülkét annyira,
                  hogy egymás körvonalait láthatták.</p>
					<p>Egyszerre csak nagyot rázkódott a kocsi, s az eső kévéje egyenesen a szemükbe
                  fordult.</p>
					<p>A vonat kanyarodott.</p>
					<p>- A hídnál vagyunk - mondta Gyula.</p>
					<p>Éles füttyentés hallott, és a fel-felcsillanó esőszemek közt röpülő szikrák
                  aludtak ki.</p>
					<p>Szembelüktettek a hídrács vasai, mint megannyi nagy kalapácsütés.</p>
					<p>És most olyan dolog történt, ami Nelli ereiben megállította a vért, és térde
                  izmait ijedt ugrásra feszítette.</p>
					<p>A vonat, ahelyett hogy a jól ismert irányba, jobbra hajlott volna, amerre Sót felé
                  megy, váratlan fordulattal balfelé görbült el, s ez a pesti útvonal volt.</p>
					<p>- Az istenért! - sikoltott fel Nelli. - Hisz ez a pesti vonat!</p>
					<p>Gyula először nevetett, hangtalanul és jóízűen, de aztán, látva Nelli módfölötti
                  izgalmát, nyugtatni próbálta.</p>
					<p>- De ugyan, Nellike, az első állomásnál kiszállunk, és...</p>
					<p>- Nem, nem! - kiáltott Nelli. - Az lehetetlen! Mit fognak mondani? Ó, istenem!
                  istenem!...</p>
					<p>Sírva borult le a nedves párnára. Gyula rátette kezét finom, zokogástól hullámzó
                  vállára.</p>
					<p>- De, Nellike, kérem, ne izgassa magát, nevetséges az egész... Még elcsípjük a
                  sóti vonatot, s együtt megyünk haza Miskáékkal... Meglátja, még ma nevetni fog
                  nagyot...</p>
					<p>Nelli hirtelen felegyenesedett, és szeme szembevillant a Gyuláéval. - Hazudik!</p>
					<p>- Hazudom?</p>
					<p>- Hazudik! - kiáltotta. - Miért hazudik? Jól tudja, hogy az a vonat már régen
                  elment...</p>
					<p>Gyula mosolygott.</p>
					<p>- Ó, ki vehet rossz néven goromba szót egy bájos női ajkról? Engedje meg, hogy ezt
                  a legyet elnyeljem a mézben, amit a maga édes beszéde egyáltalán képvisel
                  számomra...</p>
					<p>Nelli szeméből arkangyalok nyilaztak, egy fényes és bosszús hadsereg, szörnyű
                  tüzeket vetve a sötétből.</p>
					<p>- De Nelli! - kiáltott Gyula. - Látom, hogy haragszik... én igazán ártatlan
                  vagyok... látta, hogy milyen zűrzavar volt... csak nem gondolja, hogy készakarva
                  szállattam rossz vonatra...</p>
					<p>Nelli összeszorította ajkait, mint dacos várkaput, s csak az arkangyalok kiabálták
                  szeméből:</p>
					<p>- De igen! de igen!</p>
					<p>- Kérem a jegyeket! - mordult közbe egy új hang keménysége, durván kattant az
                  ajtó, s mintegy megerősítésül az arkangyaloknak, különös segédcsapat, barbár
                  hátvéd gyanánt, két boros férfiszem és egy ellobbanó lámpás jelent meg a beszálló
                  esőtől körülcsillagozva.</p>
					<p>- Mikor érünk a legközelebbi állomásra? - kérdezte Nelli, titkon könnyeit
                  törülgetve, a kalauztól.</p>
					<p>- Tíz perc, kérem alássan - felelt az ember, és már tartotta markát a Gyula
                  borravalója felé, aki a jegyváltásról tárgyalt vele.</p>
					<p>- És mikor megy onnan a vonat Sót felé?</p>
					<p>- Az már elment, kérem.</p>
					<p>- És a következő?</p>
					<p>- Sótra, kérem?</p>
					<p>- Sótra.</p>
					<p>- Az csak holnap reggel.</p>
					<p>Amint az ember elment ingó padlóin kapaszkodva, Nelliből kitört a zokogás. Kitört
                  óhatatlanul, görcsös erővel, ritmusosan, és elfoglalta magának az egész asszonyt,
                  testét és lelkét, hogy nem maradt ott, az átázott, piszkos kocsipárnán egyéb, mint
                  egy nagy, lüktető, semmire sem gondoló, keserű zokogás. Az egész test egyetlen,
                  erejét vesztett, tengődő, elomló hullámlás lett, könnyű prédául Gyula könnyű és
                  önkéntelen ujjainak, melyek úgy simogatták haját és ruháit, mint csélcsap szelek
                  az élettelen hullámokat - s ő hagyta tiltakozás, dac, akarat nélkül...</p>
					<p>- De Nelli - szólt végre Gyula -, nézze, legyen okos, min esik tulajdonképpen
                  annyira kétségbe? Hiszen semmi ok a nyugtalanságra: ha volt is, megszűnt már.
                  Imruskát féltette? Imruska már most Sót felé közeledik, puha vonat baktat vele,
                  talán jobb kocsi, mint a mienk, nemsokára otthon fog aludni, a jó meleg ágyban...
                  Nincs már oka félni, hogy lemaradtak... Inkább úgy kellene, hogy ez megnyugtassa
                  magát...</p>
					<p>És megpróbálta erőszakkal fölemelni fejét.</p>
					<p>- Nem nyugtatja ez meg?</p>
					<p>Nem! Nelli kiragadta magát, és olyan mozdulatot tett, mint az első pillanatban,
                  mint aki ki akar ugrani a szaladó vonatból; Gyula lefogta karjaiba.</p>
					<p>- Eresszen! Eresszen! - kiáltott Nelli. - Kiszállok! kiszállok! engedjen! állítsa
                  meg a vonatot! - mondta volna, de megint zokogásban tört ki, mert szívéig nyilallt
                  kívánságának lehetetlensége, szívéig nyilallt a rettenetes éjszaka, mely rá várt.
                  És goromba szavak fojtogatták a torkát, de nem tudta őket kimondani; megakadtak
                  ott, s csak úgy buggyantak ki a zokogás árjában, felismerhetetlen és rögtön
                  szétpattanva, mint a levegő szűk edényből, honnan különös és drága nedv ömlik.</p>
					<p>- Meghúzzam a vészféket? - kérdezte Gyula mosolyogva, és már nyúlt is felé. - Mért
                  ne, ha kívánja? Fizetem a büntetést is... de figyelmeztetem, hogy a botrány...</p>
					<p>Ó, botrány, skandalum, legszörnyebb szava a pokolnak, varázsszó, mely azt a rémet
                  jelenti, aki az élet legutolsó szobájában ül, ahol már vége mindennek... Nelli úgy
                  érezte, mint aki mind mélyebbre csúszik egy ellenőrizhetetlen ingoványba, s ha
                  visszarántja lábát, csak annál mélyebbre... Egy pillanatra ösztönszerűleg kapott
                  levegőért, de most megint megadta magát sorsának... S egyszerre megint Miska ellen
                  támadt fel lelke mélyeiben a gyűlölet: végre is neki kellett volna tennie
                  valamit... végre mégis ő az oka, hogy eddig mehetett... hogy ilyen helyzetbe
                  juthatott...</p>
					<p>És a vonat ment lassan, döcögve, a messze főváros felé, az eső zúgott ott künn, és
                  a kis olajlámpa lobogott, pislogott, sötéten, kétesen... És Gyula egyszerre csak
                  beszélni kezdett:</p>
					<p>(A lélektan tudománya gyenge kinyomozni, így volt-e vagy nem? De később Gyula maga
                  is sokszor mondta féltréfásan, amint már az őtőle kitellett, hogy minden csak
                  ebben a pillanatban jutott eszébe, és tulajdonképpen minden csak véletlenség volt,
                  és ő hazudott Nellinek, és csak a perc ihlete mondatta vele e szavakat.)</p>
					<p>- Hát jó, Nelli, figyeljen most ide... ha már akarja, és ha már én úgyis aljas,
                  hitvány fráter vagyok, hát bevallom: készakarva szálltam fel magával a pesti
                  vonatra... hogy miért? ne is kérdezze! vannak megmagyarázhatatlan dolgok... de ha
                  akarja, maga előtt áll még az út, a híd nincs fölégetve... az első állomáson
                  kiszállhatunk... én nem mondok ellent...</p>
					<p>Gyula mérhetetlen eksztázisban volt ebben a percben, amit különben nála nem is
                  lehet rendkívüli állapotnak nevezni; zsebében dalolt a pénz, egy kártyajátékos
                  izgalmát élvezte, és amint ő maga mondta mindig, pszichológiai kísérletet akart
                  csinálni, semmi mást, csak egy pszichológiai kísérletet...</p>
					<p>Első pillanatra persze bizonyos volt, hogy Nelli a következő állomáson le akar
                  szállani. Ezt el nem lehetett képzelni másként. De ki számíthatja ki a sorsot,
                  melyet magunkban hordozunk? Semmi sem bizonytalanabb, mint az, ami előre bizonyos,
                  s a mag maga csodálkozna legjobban, hogyha a fát látná.</p>
				</div>
			</div>
			<div type="group">
				<head>A RETTENETES NÁSZÚT</head>
				<div type="chapter">
					<head>1</head>
					<p>Miska izgatottan szaladgált a peronon a jegyekkel és Imruskával, bár józansága
                  azonnal látta a helyzetet, látta, hogy Gyula és Nelli eltévesztették a vonatot,
                  nem is képzelt semmi mást, nyugtatta Erzsit, aki kétségbeesetten sikongott, mint a
                  vércse a viharban vagy még inkább, mint egy meggondolatlan anya, nyögve, sóhajtva,
                  panaszkodva, nagyon is éles gyermeki fülekbe. Gitta hideg szemekkel hallgatott, és
                  sok mindent gondolt; rendszert állított össze magában abból, hogy anya is
                  nevetséges, apa is “beszámíthatatlan” - Gittának voltak már ilyen szavai, és rég
                  megkezdte lelkében a tekintélyek szétrombolását. Noémi közömbösen hallgatta anyja
                  szavait, mint megszokott és semmit sem jelentő kifakadásokat, egyáltalán nem
                  érdekelte őt apja eltűnése, álmos volt, és szeretett volna már otthon lenni.
                  Imruska azonban kerekre nyílt szemmel, ijedten nézett az éjszakába, mint egy
                  lázálomba; kérdezni nem mert, fantáziájában határozatlan és képtelen rémségek
                  szövődtek, egyetlen gondolata volt, anyikáját meglátni, aki megfoghatatlan módon
                  elmaradt mellőle, s nem akart előjönni... Hiába lesett ide-oda, honnan bukkan ki a
                  jól ismert, kedves arc...</p>
					<p>- Nincs más hátra, mint vigyázni, hogy most aztán mi is le ne maradjunk - szólt
                  Miska.</p>
					<p>Mikor aztán fölültek a vonatra, és az elindult, és anyika mégsem jött elő: végképp
                  eltörött a gyenge mécsescserép, könnyek forró olaját csorgatva. Oly zokogás volt
                  ez, minőt lehetetlen elcsitítani: s ki illeszti össze a mécses darabjait, ha a
                  maga kezét is égeti az olaj? Miska alig találta helyét, nem tudott hogyan bánni a
                  gyerekkel, még kevésbé Erzsivel, aki hisztérikus filozófiát fejtett ki leánykái
                  előtt, s ez a filozófia nem kedvezett a férfiúi nemnek. Miska rosszkedve
                  szótlanságba húzódott: bölcs ember alszik egyet a dologra, és nem formál
                  elhamarkodva véleményt. Miska bíró volt, és ahogy ő magában kifejezte: “egyelőre
                  fölfüggesztette ítéletét”.</p>
					<p>Imruskát lassan álomba gurította a vonat ringása. Szegény kis lelke számára,
                  melyről még nem szállt föl a hajnali köd, elvesztek a valóság és álom határai,
                  mint tenger és ég partjai a ködben; az ébrenlét rémségei folytatódtak az álomban
                  is, és mikor éjszaka egyszer csak fölriadt - már otthon, megszokott kis, létrás
                  ágyában -, az esti út emléke riadt fel benne, mint egy álom emléke, nem tudta
                  hinni, hogy igazán megtörtént, de ellenállhatatlan vágy támadt benne rögtön látni
                  anyját, rögtön, rögtön; hosszú ingecskéjében, mint egy kis angyal, föltérdelve és
                  a létrába fogódzva, kiáltozni kezdett a másik szoba felé:</p>
					<p>- Anyika! Anyika!</p>
					<p>Az álom rémei bújtak a szobában, oszoltak a sarokban a kisfiú kimeredt tekintete
                  elől, künn zuhogott az újraeredt zápor, a kályhában zengett a szél, az új “őszi
                  szezon” első hangversenyét tartotta az éjjel; s a kerek ruhafogas körül különös
                  kísértetek álltak, nagyon magas és nagyon sötét és fej nélküli emberalakok, melyek
                  ellengeni látszottak.</p>
					<p>Miska jött, mogorván, álmatlan ágyából; s az apai szigor, egy erősebb és okosabb
                  lénynek akarata zsongította a gyönge kis lélek fájásait, amik fölött csak akarat
                  lehet úr.</p>
					<p>- Most az alvás ideje van! - szólt az apa, fellebbezést nem tűrő bíróság szavával,
                  s Imruska, félve is apjától, de meg is nyugodva, hogy van valaki, aki vigyáz
                  mindenre, reá is és anyikára is, szepegve és értelmetlen titkokon tűnődve, feküdt
                  reggelig a párnán.</p>
				</div>
				<div type="chapter">
					<head>2</head>
					<p>“Felfüggeszteni az ítéletet”: ha olyan könnyű volna! Micsoda elixír volna e
                  szabály, megtartva; talán minden férfias nyugalomnak titka; s amellett igazság
                  is: mert valóban, lehet-e ítélni a drámáról, míg le nem ment a függöny, s nem az-e
                  az igazi bölcs, ki Szólón módjára mindhalálig “felfüggeszti ítéletét”? Az ember
                  azonban “ítélő állat”, s a gondolatot visszatartani nehezebb, mint a lélegzetet.
                  Miska hősi búvár volt az élet vizében, várva, míg kibukik a hullámból, mely
                  elborította: de melle elszorult, mint a búvároké. Éjszakája összefogott ököl s
                  beharapott ajkak éjjele volt; reggel a Pontosság és Munka istenéhez fordult; de
                  tíz óra tájban hazaszökött a hivatalból, hogy lássa, megjött-e a felesége? Útjában
                  a levélhordóval találkozott, aki sürgönyt is hordott, azaz sorsokat és
                  villámokat: mert Sóton kis ügyekért nem röpködtek sürgönyök. Miskának alkalma
                  volt ekkor modern idők lakonizmusát csodálni (mely a telegramé) s döntő próbáját
                  adni egyszersmind lelke megfeszített lakonizmusának.</p>
					<p>- Ne aggódj - szólt a sürgöny -, szerencsésen utazunk, levél megy - s az aláírás, javíthatatlan
                  bolondossággal, franciául vallott Gyulára: Zsül.</p>
					<p>- Mit jelent ez? - Hieroglifeken ámulni nem látszott célravezetőnek, s ebben a
                  pillanatban Miska egyetlen törekvése odairányult, hogy úri méltóságát megőrizze.
                  Borravalót adott a kihordónak, mint rendesen, mintha a világon a legközönségesebb
                  sürgönyt kapta volna, s aztán még egyszer fölnyitotta a csodálatos papirost,
                  konstatálva a feladóállomást, mely tagadhatatlanul útközi táviratra vallott. Mit
                  lehetett tenni? Miska visszament a hivatalba, s hazajövet délben kitérő választ
                  adott a Döme bácsi kérdésére, aki a csengő hangot és sugár alakot reklamálta,
                  mint szigorú gazda, ha reggelre kelve kertjéből a legszebb gyümölcsszem
                  hiányzik.</p>
					<p>- Anyjához mehetett Gádorosra - szólt Miska mogorván, duzzogó férjek módjára,
                  kiket nejük egy családi perpatvar után váratlan faképnél hagy: okos ember nem
                  fogja föl nagyon tragikusan: majd visszajön! De szavai nem hatottak őszintén:
                  nyílt karakterek végzete érte el: hazugnak látszott, holott csak azt mondta, amit
                  maga is hinni akart. (Félelem és dac tán anyjához hajtotta az asszonyt; s Gyula,
                  elválhatatlan gavallér, kísérte...) Döme bácsi rosszallva rázta fejét, bár Gyula
                  szerepéről nem is tudott: meleg harag hulláma öntötte el. Bolondok! Itt az ősz, ki
                  tudja, hány nap van még? A sugár alak és csengő hang eltűnt... Úgy dobják
                  ördögnek a napokat, mintha örökké tartana az élet.</p>
					<p>Miska látatlanba vette a fejrázást, s egy lelkiismereti problémán tűnődött:
                  megmutassa-e Erzsinek a sürgönyt? Igaz férfiúként más bújára villantotta gondjai
                  lámpását: a lámpás sötétben jár, s másoknak világít. Mi itt a teendő? Értesítenie
                  kell-e a nőt elveszett férje sorairól - melyek oly méltó izgalmat okozhattak neki
                  -, vagy hagyni még a jótékony bizonytalanságban? A kérdést egyelőre az ebéd
                  odázta volna el, ha készen lett volna: de a háziasszony távolléte várható
                  zavarokat eredményezett. Nelli, gondos úrnők szokásaként, mindent zárva tartott s
                  rejtve a személyzet elől, s Miska hiába kotorta le a kulcsokat egy almáriom
                  tetejéről: a szakácsnő semminek sem találta helyét. Imruska nem volt otthon: csak
                  annyit tudtak mondani, hogy Hintásséknál van, s Miska bosszúsan fordult ki a
                  kozmaszagú konyhából, hogy érte menjen.</p>
					<p>Erzsi jött elébe, mint Elhagyott Asszony, méltó szerepében, s Miska hamar belátta,
                  hogy felesleges itt minden kímélet. Erzsi teljesen nyugodt volt, s szinte élvezte
                  helyzetét, mint valami fölszabadulást; élvezte fontosságát is, melyet e helyzet
                  adott neki. Délelőtt Juli néni járt nála, kellően feltüzelve a gyalázatos
                  férfiúnem ellen: s Miska látta azt is, hogy az eset teljes eltussolása immár
                  reménytelen. Juli néni már széthordta a botrány csíráit, szabadon eresztett
                  bacilushordozó, s Miska csodálta, hogy mindeddig nem ért el hozzá a fullánk:
                  holott a városból és hivatalból jött. Részvéttel kezelik tán s diszkrécióval, mint
                  szökött asszony férjét? Egész lelke ökölbe feszült e gondolatra: de Erzsivel nem
                  lehetett tárgyalni az erkölcsi veszedelem enyhítéséről vagy lokalizálásáról. Erzsi
                  a harag kéjeiben úszott: alig lehetett ráismerni arra az Erzsire, ki tegnap még
                  Gyula zseniális jogait hirdette. Most az elhagyott nő részén volt minden jog: aki
                  meg fogja mutatni a világnak, hogy egyedül megáll a lábán, és fölneveli
                  gyermekeit. Egész életét a gyermekeknek akarta szentelni; s szinte
                  újraszületettnek látszott, hogy élete célt kapott. Végképp elhatározta, hogy
                  tanítónő lesz, s már el is küldte Gittát tanácsért s könyvekért Gombos Cirill
                  tudós professzorhoz, aki Gyulának kártyapartnere volt, s többször megfordult
                  náluk. Egyben áthozatta az okos kis küldönccel Imruskát, az anya nélkül maradt
                  kisfiút, aki mellett ezentúl ő akarta az anyát pótolni; meghatóan nemes eltökélés!
                  Miska homlokráncolva hallgatta az egzaltált szavakat, míg Imruska síró szemekkel
                  futott apjához, s “anyit” reklamálta.</p>
					<p>- Ne keresd anyádat, szegény kis árva! - hajolt hozzá Erzsi patetikus csókkal. - Ő
                  elhagyott téged!</p>
					<p>Miska szigorúan fogta kézen fiát: nem feledkezve meg, kétségek kínja közt sem, a
                     pueris debenda reverentiáról.[8]
               </p>
					<p>- Én megértem a maga izgalmát, Erzsike - mondta kiirthatatlan méltányossággal -,
                  de talán a gyermek előtt az anyjáról...</p>
					<p>- Ó, én nem vagyok izgatott! - szólt Erzsi fölényesen. - Én már számoltam
                  mindennel. - Szemei ragyogtak, magas termete fölnyúlt. - És én nem tartom
                  helyesnek a gyermekek előtt a titkolódzást. Lássanak ők tisztán, és ne tápláljanak
                  illúziókat az életről! Az én lányaim jól tudják már, mily gazember az apjuk.</p>
					<p>Gitta komoly, égő szemekkel fogadta ezt a kijelentést, míg Noémi - ki eznap megint
                  akadálytalan lopkodhatta anyja szalagait - babáját ékesgette a sarokban, nyilván
                  nem sokba véve az egész históriát. Miska sietett vissza fiával a kozmás leveshez,
                  mely szinte szimbolizálni látszott elhagyatottságát és sivár kilátásait. A Kozma
                  valóban örök szimbóluma az életnek: apró hibák folytán megromlott íz; s Miska
                  egészséges szájpadlása nem volt érzéketlen a kulináris csalódások iránt.</p>
					<p>Imruska bűvölt mozdulatlansággal ült a tányér előtt, megértve legalább annyit,
                  hogy szörnyű dolgokról van itt szó, melyekről neki még tudni sem szabad. Anyi
                  arca, túl a tegnap este emlékein - a nedves zápor, a kemény apaöl, a vasúti
                  lámpák, a rázós, fülledt út álomba zokogó rémein - úgy tűnt föl már neki, mint
                  valami tilos, édes emlék, akiről nem lehet beszélni.</p>
					<p>Miska fölkelt, hogy pipáját kihozza; a szomszéd tág szoba fojtott ürességgel
                  meredt elébe. A zsaluk csukva voltak. A pipatórium a zongora mellett volt, hol az
                  örök Dictionnaire hevert, az Erzsi piros táblás
                  regényeivel. A zongora hátát finom porréteg borította.</p>
					<p>- A zsalukat is le kell innen-onnan szedni - gondolta Miska, férfiasan kerülve
                  egyébfajta gondolatokat. - Már föltehetjük a téli ablakot.</p>
				</div>
				<div type="chapter">
					<head>3</head>
					<p>Mi történt Nelli és Gyula közt? Sótot nem izgatta a lélektani probléma, és könnyen
                  kimondta ítéletét. Sóton az ily ítéletekre blanketták voltak: csak a neveket
                  kellett kitölteni. Sóton mindenki hasonlítani akart másokhoz, az ősi típusokhoz,
                  mint régi színészek a bábokhoz: Polichinelle, Pierrot, Colombine... S voltak oly
                  udvariasak, hogy egymásban is csak a bábot látták és ítélték. Ám a valóság sokkal
                  komplikáltabb, s a bábok ellentmondani látszottak szerepüknek; amiért is a
                  szóbeszéd ily alakot öltött:</p>
					<p>- Ki gondolta volna?</p>
					<p>És ilyent:</p>
					<p>- Nem megmondtam régen?</p>
					<p>Evvel ellentétben áll Gyula saját vallomása, aki később is állhatatosan megmaradt
                  annál az állításnál, hogy az egész minden terv nélkül s mintegy rögtönözve
                  történt. Az igaz, hogy Gyula bonyodalmas ügyei és nehézségei között, már hetekkel
                  az emlékezetes kirándulás előtt, fantasztikus szökési tervekben kéjelgett;
                  mindenütt beszélt is erről, s az is igaz, hogy pénzek voltak nála, mintha
                  csakugyan a szökésre készült volna. De aki Gyulát ismerte, könnyen el tudta hinni,
                  hogy mindez tőle csak olyasmi volt, amit Sóton “lúdbőrzésnek” volt szokás nevezni;
                  s hogy egy perccel a vasúti kocsiban kiejtett nevezetes szavak előtt még maga sem
                  vette ezt a lúdbőrzést komolyan. De akkor egyszerre nagyon is komolyan vette, s
                  egy pillanat alatt fölfedezte, hogy ő voltaképp romantikus szerelem Napóleonává
                  hivatott a sorstól, hogy Nelli az ő Beatricéja, s hogy életét egy nagy és gyönyörű
                  kalanddal kell kiteljesíteni. Csak mint egy vad és kalandos ötlet született meg
                  benne - egy pszichológiai kísérlet -, s már a következő percben életének egyetlen
                  célja volt, egyetlen méltó vágy a világon: mindent elfeledni! itt hagyni!
                  Itáliába menni, messze szépségek felé, egy szép asszonnyal, aki méghozzá másnak a
                  felesége, annál jobb!</p>
					<p>Gyula kereste az életet, s mindenáron színpadra akart ugrani a nézőtérről, ahol
                  nem is volt mit nézni.</p>
					<p>De hát Nelli?</p>
					<p>Nelli lázadó volt?</p>
					<p>Nem. Félénk volt, megnyugvó.</p>
					<p>Makacs volt talán, önálló a dacig, különc akaratú?</p>
					<p>Épp az ellenkező. Vezetni lehetett. Kislány volt még ma is. Azt tette, amit
                  mondtak neki.</p>
					<p>Vagy tán könnyelmű volt, kötelességéről megfeledkező, lepke kívánságok
                  kergetője?</p>
					<p>Szó sincs róla. Nelli talán azt sem tudja, mi az a kívánság: már gyermekkorában
                  hozzászokott, hogy neki nem lehetnek kívánságai. Asszonyi kötelességek gépe volt
                  ő, ház s konyha mártírja...</p>
					<p>Szerelem vitte el talán, a Ganümédész sasa, mely anyákat éppúgy, mint gyermekeket,
                  gyakran elragad?</p>
					<p>Ó, Nelli nem ismerte a szerelmet. Némi ellenszenv, némi bámulat, némi ijedtség:
                  egyéb érzések nem fűzték életének Don Juanjához. A szerelem ijesztő és terhes szó
                  volt füleiben: egy frázis, mellyel szemben nem tudta kötelességét. Lelke hiszékeny
                  volt, könnyen lehetett beugratni és megrémíteni. Tanácstalanul állt. Egyszerre egy
                  nagy, romantikus szerelmi történet hősnőjének látta magát, s ijedten kérdezte,
                  mit szokás ilyenkor cselekedni?</p>
					<p>E különös, izgató félelem mellett volt egy másik félelem, amely lehetetlenné tette
                  Nellinek a Miskához való visszatérést.</p>
					<p>Egy hatalmas szörnyeteg ijesztette, ezerszájú és ezerszemű, amely meztelenné nézte
                  és csupa-sebbé szólta volna; ennek a szörnyetegnek szimbolikus hatalma volt.</p>
					<p>És szimbolikus neve az volt: Sót.</p>
					<p>- Még nincs fölégetve a híd - mondta Gyula a vasúti kocsiban. - Akar
                  kiszállani?</p>
					<p>- Akarok - felelt Nelli. - Akarok, akarok! - de már nem tudta elképzelni a
                  visszatérést. (Hogyan térjen vissza, Gyula karján, reggel, egy éjszakai távollét
                  után, a botrányra leső, bámuló városba?) (Jól ismerte Erzsit, tudta, hogy
                  lekésésük nem marad titokban.)</p>
					<p>S egyszerre anyja rémlett eszébe, Cenci néni, hirtelen elutazása, száraz szigora,
                  hidegsége, mikor elvált tőle...</p>
					<p>Mit szólna ő... ehhez a történethez?</p>
					<p>
                  Hozzá menni? Inkább akárhova!... És különben képtelen volt
                  elhatározásra, cselekvésre. Kiszállni, kiszállni!... - ez volt egyetlen
                  gondolata.</p>
					<p>És hogy töltötték az éjszakát?</p>
					<p>A vonat csak reggel indult.</p>
					<p>Nelli hallani sem akart szállodáról, és Nagyhajmáson - így hívták ezt az állomást
                  - nem is volt szálloda, ahol úriember megalhatott volna.</p>
					<p>Gyula helyet csinált Nellinek a váróterem deszkapadján, ahol már több éjszakai
                  átszálló is gubbasztott.</p>
					<p>- Menjen el! Menjen el! - szólt Nelli idegesen, és azon tűnődött, hogy ha
                  megszabadul kéretlen útitársától, akkor... Visszamenni Sótra? Nem! nem!... Sötét
                  és kétségbeesett színek ereszkedtek le előtte... Erzsi ábrándja villant: az önálló
                  asszony, a szabad nő sorsa: mint egy öngyilkosság... Akármi... De először
                  megszabadulni Gyulától!</p>
					<p>- Menjen el!</p>
					<p>De Gyula kereken megtagadta kívánságát.</p>
					<p>- Hova gondol? Csak nem hagyom itt? - És lovagias kötelességére hivatkozott.</p>
					<p>Halk, de izgatott párbeszéd fejlett ki, amire egy a padokon szunyókázó,
                  bebugyolált alakok közül, láthatóan fölfigyelve, fölemelte fejét.</p>
					<p>Aztán tüntetőleg elfordította.</p>
					<p>Nelli megismerte a figyelőt, aki Sótról való volt, ismerős. Ismerős, de nem
                  köszönt!</p>
					<p>Nelli ekkor már úgy érezte magát, mint a kitaszított, megbélyegzett és
                  ujjalmutatott.</p>
					<p>- A Csontváry doktor! - súgta ijedten a fecsegő, vén járásorvos nevét.</p>
					<p>- Nem ismerhet meg ebben a sötétben - súgta vissza Gyula, mint egy cinkos.</p>
					<p>Nelli testén reszketés futott át.</p>
					<p>- Nem, nem hagyhatom egyedül magát, mikor ennyire izgatott - szólt Gyula, aztán
                  hozzátette: - Ne féljen, reggel kívánsága szerint szépen visszamegyünk... Kilencre
                  Sóton vagyunk...</p>
					<p>Nelli ösztönszerűen a sóti ismerős felé pillantott.</p>
					<p>- Ne! Ne! - kiáltott önkéntelen megrettenéssel, amit Gyula sietett félreérteni.
                  Nagy pátosszal, mely a szerelem hálájának kitörését jelképezte, és szinte a
                  letérdelés attitűdjével forró ajkakat nyomott arra a kis fehér foltra, mely a
                  váróterem nyiszlett sötétében a Nelli kezét látszott ábrázolni.</p>
					<p>A sóti ismerős alakja megmozdult, feje kinézett az éjszakába.</p>
					<p>Ekkor Gyula az enfin seul!
                  [9] mozdulatával Nelli mellé omlott, s mintegy
                  elragadtatva szenvedélyétől s nem nézve a világot, csókolni kezdte a kimerült és
                  akarattalan nőt - ó, istenem! ahogy ez már a Don Juanok égi hagyománya. És ekkor
                  bizonnyal úgy állt a dolog, hogy a botrány és a kötelesség egy volt; de Nelli nem
                  csinált botrányt. Talán ellökte Gyulát, de mit ért az? Szók és csókok következtek,
                  lángos incendium. Nelli tán nem is szólt. Ó, istenem, mi a szokás ilyenkor,
                  mennyire jutott már, mit lehet még? Úgy érezte, hogy nincs visszatérés. Erőtlenül
                  hagyta, hogy a lángok fölégessék múltját, férjének, gyermekének szentképeit,
                  mindent... Inkább, hogysem egy hangos szó essék. S a Szerelem irtózatos igénye
                  perzselt fölötte, lihegő és hangos ajkakkal, melyeknek nem bírt mit felelni. Itt
                  volt az utolsó perc. Váltót nyújtott határidő nélkül. Nelli kitárta szekrényeit,
                  mint egy végrehajtó előtt. Noha csupán szók és csókok estek - de ez már rettenetes
                     fait accompli volt itt.</p>
					<p>S Nelli úgy rémült meg a szerelemtől, mint az együgyű ember a Törvénytől, melynek
                  kódexét nem ismeri.</p>
					<p>Gyula tökéletesen az az ember volt, aki ezt az érzést kellően hangsúlyozni tudta:
                  pátosza igényteljes volt és terrorizált. Szemében “vad tűz égett”; s mintegy
                  “véres titok”: mely nagyjogot ad, s mindent követelhet. Nellinél a Félénkség
                  cinkosa lett a Botránynak: nem tudott ellentállni e szerelem bejelentett és hangos
                  keresete előtt. A bűn talán épp annyiszor származik gyávaságból, mint
                  vakmerőségből. Nelli lehajtotta fejét, és engedelmeskedett, mint egész életében;
                  tűrve szót és csókot. Nemet mondani nagy dolog, s az erős embereké: erre őt
                  sohasem tanították. Úgy látta, hogy már nincs visszatérés, s azt tette, amit a
                  könyvek hősnői tesznek ilyenkor. A sors parancsa volt, s bűnhődés és kötelesség
                  őelőtte az, ami a világ szemében bűn és kéj és botrány és szökés. A Sors jött, a
                  Bűnhődés, amit ő már napokkal előbb megérezett; lelke el volt előre készítve rá,
                  mint vértanú nőé a kínzásokra és megbecstelenítésre. S aztán elfogadott mindent,
                  pillanatnyi és ösztönös riadások s lázongások után, egyszerűen, mint valami
                  vezeklést.</p>
					<p>Keserű vezeklés volt, elhagyni mindazt, amit szeretett - mert hiszen ki mást
                  szeretett és mi mást, mint Imruskát? -, elhagyni valamiért, amit nem szeretett,
                  amitől félt, ami idegen volt előtte! De a rezignációt anyjától örökölte. Tudta,
                  hogy az élet nem azt adja szeretnünk, akit szeretnénk szeretni. Az élet kirendeli
                  szeretetünket: sok mindenről le kell mondani és sok mindent elfogadni.</p>
					<p>Az élet bűn és vezeklés egyszerre. A bűnt is el kell fogadni, mint egyfajta
                  vezeklést.</p>
					<p>S egészen bizonyos, hogy Nelli az első időkben, különös heteken át, megpróbálta
                  Gyulát is szeretni, csak úgy, mint hajdan Miskát, noha alig lehetett eleve valami
                  ellenszenvesebbet és neki idegenebbet elképzelni Gyulánál. De mi fogalma volt neki
                  szerelemről? Azt hitte, hogy ez is szerelem. Néha csodálkozott: hát ilyen különös
                  és sivár és penitenciaszerű minden? De az a bámulat, a folytonos meglepetések,
                  melyek Gyula révén érték, a félelem, ahogyan ránézett, és még maga az ellenszenv
                  is - az a rettegés és diszharmónia, melybe egész életét döntötte - szinte
                  hasonlított a regényekből ismert nagy érzelemhez...</p>
					<p>De abban az első órában a nagy érzelem inkább egy nagy megrettenés volt; Miska
                  szava még ott égett lelkében: “Nelli mondott valamit! Nelli tett valamit!” Mint az
                  iskolás gyermek, nem mert többé tanítójának színe elé kerülni. És önmaga előtt
                  haraggal álcázta ezt: haragja a vergődő lepke haragja volt; mímelt magában,
                  megmondta Miskának mindazt, amit nem mert volna szemébe mondani - mint a gyermek a
                  tanítójának... És messziről, mélyen valahol talán apokaliptikus álmai lobbantak:
                  most mindennek vége, minden rendes és illendő dolognak - és valami más jön, valami
                  nem ismert; talán az, amit különös és nem értett nyelvek és szavak jelentenek. De
                  sajátságos ellentmondásként ugyanekkor ébredt fel benne a vágy és a fájdalom
                  gyermeke felé, mint egy fizikai vonzás fájdalma - megnyúlt, feszített szálak
                  szakadóban, meggyűlt érzés, mely ideges szavakban robbant ki. Ó, Gyula tudott
                  bánni a női idegességgel is. Letakarta, megnyugtatta: majd elintéz ő mindent! És
                  Nellinek éppen ez kellett, ez a szó, ez a biztatás, hogy valaki mindent rendbe
                  hoz, mert minden oly zilált volt körülötte. Álmos, szédülő fejét lehajtotta a
                  kemény padfához.</p>
					<p>- Aludjon, Nelli, én mindent elintézek, sürgönyzök Miskának - szólt Gyula, és már
                  szaladt. Ekkor zokogás és eső és félelem és emlék és jövő egybeömlöttek Nelli
                  előtt, a kis váróterem megingott, mint egy hajó, a padfa keménysége szinte agyának
                  mélyéig nyilallt be, és lelkének ködfüggönyei leereszkedtek.</p>
				</div>
				<div type="chapter">
					<head>4</head>
					<p>Reggel Gyula szavára ébredt, fájó háttal és szédülve: már itt a vonat, rögtön be
                  kell szállni! Oly egyszerűen történt minden; Nelli még félig aludt, Gyula karja
                  fölnyomta a hágcsón, s mire leszédült a zöld plüsspamlagra, már rándult a gép,
                  indult a vonat a kába és szürke reggelbe. Gyula hozsannával üdvözölte a láthatár
                  szélén jelentkező napot, s Nelli csak ekkor eszmélt igazán rá, hogy milyen korán
                  van, s hogy ez nem a sóti vonat, hanem a fiumei gyors, mely meg sem áll
                  Dombóvárig. Nelli sírni szeretett volna, de már röstellte az idegenek előtt; a
                  vonat robogott, a szél becsapta a füstöt, s Nelli és Gyula röpültek, mint két
                  nászutas - Itália felé!</p>
				</div>
				<div type="chapter">
					<head>5</head>
					<p>És ismét hónapok teltek el...</p>
					<p>Az idő nem megy visszafelé, s az emberi élet sakkjátékában szigorú pièce touchée
                  [10] uralkodik. A Bevégzett Tény szeszélyes
                  rabtartó, kinek udvarában, mint régi királyokéban, a bolondok aránylagos
                  szabadságot élveznek, erősek leborulnak és gyengék megtörnek. Gyula csak játszott
                  vele, Nelli szenvedett és tűrt, egy keresztény rabnő erényeivel. Álom, káprázat,
                  kaleidoszkóp volt az élete. Tájak, tájak a vasút mentén, karsztok és tengerek az
                  első iramban és Gyula sok beszéde, aki észre sem vette, hogy Nelli holtfáradtan ül
                  mellette, és hallgatag és gondtele arccal... Ó! Gyula magyarázott,
                  kifogyhatatlanul, szerelmes cicerone!... S Nelli nem tudott komolyan venni semmit,
                  nem tudta valóságnak látni az elsuhanó képeket. A fáradtság elnyomta, és aludt,
                  súlyos és lüktető álommal, és mikor felébredt, jobbról-balról, a kocsi nyitott
                  ablakain túl, új képek ölelték, ringatták, különös, soha nem látott környezet, s
                  amit nem is fog látni többé soha... Nelli meghalt, a valóság kiesett életéből...
                  Egy gondolán lebegett, sötét este, és ijedezett ingásától; körös-körül palazzók
                  sötét tarkasága, mint egy tündérmese színfalai, suhant, kígyózott, irizált, a víz
                  táncos márványán fények imbolyogtak, idegen és dallamos kiáltások hangzottak az
                  éjben, s az egyetlen realitásnak a felhők látszottak, melyek a hold körül
                  foszladoztak. Nellinek úgy tűnt fel, mintha a Pokol pompájában járna... Vagy
                  mintha elrablott hercegnő volna, gonosz emberek vinnék, ismeretlen sikátorokon:
                  rémregényekre emlékezett... Ó, aztán a velencei szálló, ahogy legelőször látta: a
                  fényárban úszó hall, a piros frakkos kis groom: Gyula szapora német beszéde,
                  melybe különös olasz szókat kevert; a portás könyvének nyílt lapja, ahol már mint
                  férj és feleség szerepeltek; mire Nelli ijedten külön szobát kívánt.</p>
					<p>- Zwei... due... magyarázta Gyula, a lovag gesztusával, aki
                  hölgyének minden kívánságát teljesíti. Lift, zubogás: s egy rózsaszín tapétás nagy
                  szobában álltak: melynek közepén két impozáns, mennyezetes, szúnyoghálós nyoszolya
                  tornyosodott.</p>
					<p>- Zwei... due... - mutatta az ujján Gyula; mire a vigyorgó
                  groom az impozáns ágyakra mutatott:</p>
					<p>- Due... zwei...</p>
					<p>Gyula mosolygott: “Hisz házaspár vagyunk!”</p>
					<p>- Nyugodjon bele, Nellike... Feltűnést keltene... Megígérek mindent...</p>
					<p>Nellinek feje fájt, füle zúgott; s egyébként az elrablott hölgy volt ő, ki
                  természetesnek találja, ha hárembe viszik. Ó, hisz szeretnie kell Gyulát!
                  Másképpen mi lenne az egész? De egyelőre zokogott, s Gyula hiába akart felhívni
                  figyelmet az ablakokból táruló csodákra - ó, gyönyörű Riva! Külföld, nagyvilág,
                  lagúnák, Velence! - Gyula minden idege örömben reszketett, de Nelli csak
                  zokogott...</p>
					<p>...S már másnap volt, és a Mercerián jártak, üzletről üzletre, s Gyula ruhákat
                  vásárolt Nellinek: holott ő alig akarta elárulni, mire van szüksége? Minden
                  darabot szégyenkezéssel fogadott, mint Miskától soha...</p>
					<p>- De Nellike... hisz feleségem lesz... csak nem hagyhatom egy szál ruhájában! -
                  erősködött Gyula; s Nelli támolygott a sok járáskelésben, kimerülten zuhant a
                  székre, amit a fürge talján rőfös alája tolt, szédült a szövettornyok és
                  csipkegarmadák közt, kábult a szapora és unszoló idegen szavaktól... Gyula
                  bolondosan ugrált körülötte, és dobálta a pénzt; egészen különc és szükségtelen
                  dolgokat vásárolt, s olyan valami fantasztikus volt mindez - a zsúfolt, szűk,
                  tarka, kincses boltsor, mint egy ezeregyéjszakai bazár... Nelli nem érezte a
                  vásárlás gyönyörét, hisz mindent megvehetett, s ez inkább gúny volt és varázs és
                  álom - életéből kiesett a valóság íze...</p>
					<p>És már a Szent Márk téren állottak, ahol a csodálatosan tarka mesetemplom
                  rajzolódik az égre, mintha csak oda volna festve, kékkel, arannyal, pirossal,
                  primitív... És szálltak a galambok, s Nelli kezét nyújtotta, melyen már új és
                  feltűnően vastag gyűrű volt... S megtörtént, hogy magyar szót hallott csendülni
                  ilyenkor, s összerezzent tetőtől talpig, mint a rettenetes valóságnak egy
                  érintésére az álmok közt; oda se nézett, ahonnan a hang jött, menekülve karolt
                  Gyulába:</p>
					<p>- Menjünk tovább!</p>
				</div>
				<div type="chapter">
					<head>6</head>
					<p>...Majd múzeumokon mentek át, rengeteg termeken, ahol Nelli szinte elveszni érezte
                  magát; a falakon múlt idők képei, festett arcok, melyek elevenebbnek látszottak az
                  eleveneknél, melyek benyomódtak az ember fantáziájába, és kísértették álmait: a
                  mennyezeten gazdag és súlyos aranykacskaringók, stukatúrdísz, aranylevelek és
                  aranyvolúták, amilyeneket királyi paloták képein látott eddig... Nellit
                  fárasztotta a művészet, riasztotta a sok tudós szó, név, magyarázat,
                  műveletlennek, ostobának érezte magát, nosztalgiáját érezte egyszerű otthonának, a
                  szenvedések nászútja volt ez. Gyula mindenütt mellette, mint a pokoli kalauz, az
                  apokaliptikus társ, akivel ezután mindig együtt kell lennie... És hozzá az örökös
                  kötelesség, a magától értetődő konvenció, hogy ennek mind élvezetnek és nagy
                  örömnek kell lenni... Nelli nem mert ellentmondani a konvenciónak.</p>
					<p>Majd templomokat jártak, hűvös, félhomályos csöndességet, ahol Nelli szíve
                  hirtelen elfogult a tág hajóban; lélegzete elszorult, szeretett volna leborulni az
                  oltár előtt és zokogni... De Gyula fesztelenül járkált föl és alá, hangosan
                  beszélt, ujjal mutogatott, magyarázott, mint valami múzeumban, és Nellit titkos
                  rémület fogta el: nem istenkáromlás ez? Ő a templomban nem művészetet érzett,
                  hanem vallást: a művészet oly idegen szó volt, oly nagyhangú, Gyula ajkára való
                  szó! De naiv szívében élt a képe - és most inkább, mint valaha - egy túlvilági
                  bírónak, akihez a templomok lépcsőin közeledhetünk. De ahogy ők jártak a
                  templomban az az ördög sétája volt és olyan, mint egy lidércnyomás... Nelli szinte
                  minden pillanatban várta, mikor ébred fel arra, hogy semmi, de semmi se igaz az
                  egészből.</p>
					<p>De máskor meg félt az ébredéstől, a hazatéréstől, mint aki kalandos álmai közt is
                  fél fölébredni megszokott ágyában, mert halványan érzi, hogy valami rettenetes
                  szerencsétlenség tudatával fog ébredni, melyet az álom zavart képei között
                  elfelejtett. Magyarország? Előbb-utóbb vissza kell térniök... Nem mert célzást
                  tenni Gyula előtt erre, s Gyula maga se nem beszélt róla, se nem látszott
                  csodálkozni rajta, hogy Nelli nem hozza elő, mintha ez a legtermészetesebb dolog
                  volna a világon. Mintha magától értetődnék, hogy egész életükben itt maradnak, így
                  élnek, távol hazájuktól, hotelről hotelre. De hát ez pénzbe kerül! Gyula szórta a
                  pénzt, mint egy fejedelem, s Nellinek különös érzése volt, amint fölfelé haladtak
                  karonfogva valami drága szálló piros szőnyeges márványlépcsőjén a velencei tükrök
                  és csillárok fényében. Szenzáció volt, de félelmes szenzáció, s Nelli úgy érezte,
                  hogy minden szem reá néz, idegen, kutató, égő, szúró szemek. Micsoda élet volt ez!
                  Ha házigondokról, harisnyák stoppolásáról lett volna szó, ha a vendéglőben ki
                  kellett volna számítani a legolcsóbb ebédet: talán könnyebben belehelyezkedett
                  volna... De itt... oly valószínűtlenül ment minden, ment a pénz, minden lépés
                  fantasztikus borravalókba került - és miből? Gyula nem kapott fizetést elsején,
                  mint Miska. Gyula nem járt hivatalba. Gyula nem dolgozott semmit. S Gyula több
                  pénzt költött, mint amennyit ő, Nelli valaha el tudott képzelni. Nelli
                  fantáziájában rettenetes képek derengtek, nem is sejtve, be nem vallva, mint egy
                  elő nem hívott fotográfia: láthatatlanul. Gyula néha romantikus hős, máskor
                  fantasztikus gonosztevő volt a szemeiben, akinek érintésétől irtózott, mint a
                  vértől. Aztán egyszerre megérezte a szerelmet, mint egy kínos kötelességet, s
                  eszébe jutott a törvény elé került parasztlegény históriája, akiről amaz utolsó
                  előtti délután Erzsiéknél beszéltek; eszébe jutott Miska, aki elismerte a Szerelem
                  mindenen fölül álló igényét avval, hogy kárhoztatta a leányt, aki elhagyta érte
                  bűnös szeretőjét... Ó! valóságos gyűlölettel gondolt Miskára ezért! Ha még Miska
                  is így beszél... Aztán tükörbe nézett, s elgondolta: “Én... ez és ez vagyok... ezt
                  és ezt követtem el...” Nem akarta magának elhinni... Aztán ijedten elhitte, és
                  mentegetőzni kezdett maga előtt: Miska maga mondta az utolsó napon: “Nelli
                  szabad!” Miska kiadta az útját. Miska meggyanúsította őt, Miska... Azt képzelte,
                  hogy tudna Miskának mit felelni... De Miska már, bírói szóval, szabadnak
                  nyilvánította őt... Miska nem is ember volt, hanem egy félelmes hivatal,
                  igazságos az igazságtalanságig. De ő már tudta, mit felelne neki... Ó! Erzsi
                  jobban bántotta lelkiismeretét; de hisz Erzsi is mondta, mondta: “Neked adom!”
                  Eltűnődött... Máskor egyszerre türelmetlen lett, Gyulát elküldte erőszakkal,
                  egyedül akart maradni, sírt, elfelejtett mindent, nem volt számára többé se bűn,
                  se védelem, nem volt már “ez és ez”: - csak egy anya, egy szerencsétlen anya, akit
                  erőszakosan elszakítottak gyermekétől...</p>
				</div>
				<div type="chapter">
					<head>7</head>
					<p>Hírek Sótról...</p>
					<p>Nagy dolog az, ha valaki nem kap híreket hetekig, hónapokig. Gyula mulatott
                  magában, és Nelli sokszor zavartan kérdezte:</p>
					<p>- Min mulat?</p>
					<p>- A vitustáncon - felelt Gyula.</p>
					<p>- Micsoda vitustáncon?</p>
					<p>- Amit a sóti nyelvek és ajkak járhatnak.</p>
					<p>- Ne gondolja ám, hogy én úgy szöktem - mondta máskor Gyula, különös apropókkal és
                  kérdetlenül. - Én írtam
                  haza, rendesen megbíztam egy ügyvédet helyettesítésemmel,
                  rendes válópört csinálunk, ne féljen, mindent elintézek... - De részletekre nem
                  terjeszkedett ki, s Nelli nem kérdezte, mint ahogy nem kérdezzük a sorsot.</p>
					<p>Gyulának nem is igen lett volna mit felelni a kérdésekre. Az ő “elintézései”
                  teljesen egyoldalúak voltak: nagyhangú levelek, melyeket Sótra írt, s melyekre
                  nem kapott és nem is várt választ, meg se hagyta címét. Szerette ezt a különös
                  állapotot: míg a Hír el nem érte, fantáziája röpült, szabadon, mint a madár; ha
                  egyszer eléri, a Valóság korlátai lesznek megint körülötte; mentül később! Most
                  hős volt, lovag a saját szemében, győzelmes és mindenki bámulatának tárgya. Addig
                  nyújtotta ezt a pompás helyzetet, ameddig a pénze ért.</p>
					<p>De már mint a mesebeli herceg, ki zsebében hordja élte talizmánját, a bűvös
                  szamárbőrt, mely folyton kisebbedik, s ijesztő módon összehúzódik: napról napra
                  fogyni láthatta erejét, amint új meg új százlírást váltott föl a Florian fehér
                  bajuszos öreg pincérénél. S a heti hotelszámlának más az ő helyén úgy izgult volna
                  már elébe, mint bankár a csődnek. No, Gyula nem izgult; fenét izgult! Egyelőre még
                  zsebében ropogtak a fehér banknóták; s ki gondol holnapra? És különben is -
                  férfiak vagyunk, Élet Győztesei, s nem ijedünk meg egy kis küzdelemtől! Egyszer
                  már áttörtük a “valóság korlátait”. Hurrá! Gyűlöljük őket, de nem félünk tőlük.
                  Helenét elraboltuk, a Legszebb Asszony mienk: s mi acélozza meg jobban a férfi
                  erejét?</p>
					<p>S Gyula már látta magát az új és romantikus szerepben: harcban a bosszúálló
                  világgal, melynek hétköznapi erkölcséből kitört, irigyekkel, álszentekkel és
                  ellenségekkel! egyedül, de a Legszebb Asszonnyal oldalán, küzdve a Mammonért, hogy
                  királyi díszt rakhasson Helené lábaihoz.</p>
					<p>- Mit meg nem tennék magáért? - kiáltotta, amint büszkén villogtatta végig
                  tekintetét valami elegáns éttermen, ahol minden szem a Nelli sápadt szépségére
                  fordult, ki némán s remegőn bújt egy láthatatlan csigaházba e nemzetközi figyelem
                  elől, szégyellve feltűnő és modern ruháit, melyeket Gyula disputált rá. Királynőm!
                  Istennőm!... Étlapot!... Carte de vin!... Mi méltó ajkadra?
                  Szólj, kívánj, követelj! Gyönyört olvasszak pezsgőbe? Tokajit?</p>
					<p>S egy ilyen alkalommal...</p>
					<p>Nelli bágyadtan próbált visszautasító gesztusokat, nagy unszolásra szerény chiantit kért, különös takarékossággal, melyben volt valami
                  rémület. De Gyula tiltakozott, tört olasza tombolt, Nellit akár eladhatta
                  volna.</p>
					<p>- Csak a legjobbat! Csak a legdrágábbat! Beauté oblige!
                  [11] - (mondta, erős tudatában annak, hogy Nelli nem
                  érti). - Venus ajkaihoz nektár illik. Ki gondol pénzre a Szépség oldalán? S
                  lehet-e szentebb cél, mint lábaitokhoz rakni a kincseket, tányérotok elé az édes
                  kelyheket? Ó, asszonyok! mit meg nem tennénk értetek? Lopunk, csalunk egy
                  mosolyotokért; talán gyilkolunk is, s véres kézzel hozzuk oltárotokra az
                  áldozatot!</p>
					<p>Nellinek úgy tűnt föl, mintha az utolsó szavakat valahonnan nagyon messziről és
                  kísérletesen hallotta volna, a terem megingott előtte, minden valami zöld fátyolba
                  borult, csak az abrosz csillogott fehéren, s egy vérvörös csík ömlött végig rajta,
                  a Gyula kezéből, ki Bordeaux serlegével gesztikulált. Különös szédület! S Nelli
                  egy pillanatra úgy érezte magát, mint mikor hajdan a szeme láttára folyott végig a
                  vér szegény lump Ákos (a Döme bácsi fia) tüdejéből a hófehér párnán... gyomra
                  megfordult, és majdnem leesett a székről. Ez nem volt föltűnő: újabban gyakran
                  szédült és émelygett. Gyula patetikusan kapott utána, s kivezette a friss
                  levegőre, ahol magához tért. Gyula fölhangolt kedvében volt, s tapasztalt férjek
                  módjára interpretálta a Nelli rosszullétét.</p>
					<p>- Fiunk lesz! Meglátja Nellike, fiunk lesz! Fiam lesz! Mily régen vártam ezt a
                  napot! És maga ajándékoz meg vele, Nellike! Ó, élet teljessége! utódot bírni a
                  Legszebb Asszonytól! Nellike! nem örül? Most már bonthatatlan kapcsok fűznek
                  egymáshoz. Kétséget nem szenved, hogy fiú lesz. Ezt megünnepeljük! A mai estét
                  emlékezetessé kell avatni! Zenét hallgatunk, lampionos gondolát bérelek... Mi az?
                  Megint szédül?</p>
					<p>Nelli a tenger sós ízét érezte szájában, s egy mellék-rió-ból olajoshal- és zöldségszag csapta meg.</p>
					<p>- Menjünk innen, Gyula! - kiáltott. - Menjünk haza ebből az országból! -
                  Elhallgatott, de lelke tovább zokogta: - Haza! Haza!</p>
					<p>- Hova haza? - ironizált Gyula fölénye. - Visszavágyik abba a ronda magyar hazába? S talán éppen Sótra? Látni akarja a
                  vitustáncot?</p>
					<p>Szegény Nelli elhallgatott erre, de Gyula témát font a motívumból,
                  kiterjeszkedett, fantáziált.</p>
					<p>- És mégis visszamegyünk! Triumfusban fogunk visszamenni! Hadd lássanak! Hadd
                  irigyeljenek! Mindenki minket néz, mindenki rólunk beszél! annál jobb! Büszkén,
                  diadalmasan fogsz mellettem állni, királynőm, feleségem! Ó, fiamnak anyja! Az első
                  dolgom lesz a válópör. Mihelyt pénzt fogok szerezni: utazunk!</p>
					<p>Nellinek sejtelme sem volt, honnan szerezne pénzt? S összeborzadt arra a
                  gondolatra, hogy talán már az útiköltségre való sincsen a zsebében. Gyula azonban
                  zavartalanul tovább tervezett operáról, pezsgős vacsoráról, lampionos
                  gondoláról.</p>
					<p>- Most itthon egy kicsit kipiheni magát - szólt, amint a rózsatapétás szobába
                  értek -, s estére friss és szép lesz: azt akarom, hogy mindenki bámulja! Asszony!
                  légy egészséges, szép és vidám, hogy fiad is egészséges, szép és vidám legyen!
                  Légy hódító, hogy Napóleont szülj! - S már a Fiúról álmodozott, akit az Elrablott
                  Hölgy fog szülni rablójának: rablás gyümölcse, és maga is Rabló: mint Napóleon: az
                  Élet Rablója. - Mosolya nyomán nők könnye fakadjon: kíméletlen tépje a virágot;
                  tudjon asszonyt ölni és asszonyért ölni; ölni és ölelni; véres kezekkel fehér
                  vállakat simogatni! - S már nyúlt volna a Nelli vállaihoz.</p>
					<p>- Hagyjon! Hagyjon! - húzta el magát Nelli, mint valami rémtől: noha alig értette
                  a szavakat, s egész öntudata ködbe borult. Egyetlen érzés volt csak benne ébren:
                  valami iszonyú borzadás minden hangtól, minden érintéstől, minden tekintettől!
                  Könyörgött Gyulának, hogy ne nézzen reá, míg levetkőzik, s a paplan alá búvik.
                  Gyula türelmetlenül topogott: nem akart belenyugodni, hogy Nelli rosszul érzi
                  magát, s zenéből, ünnepből, lampionos gondolából mára semmi se lesz.</p>
					<p>- Pihenje jól ki magát, és estére semmi baja! - biztatta szuggerálón, de Nelli
                  csak befelé fordult, és nem adott életjelt. Gyula ideges volt, föl-alá járkált a
                  szobában, s Nelli csak tűrte lépései zaját, mint valami rettenetes kopogást,
                  szögezést: s úgy érezte, mintha a lelkén tiporna. Végre Gyula nem állhatta tovább,
                  s lábujjhegyen az ágy fölé hajolt.</p>
					<p>- Rosszul van még? - kérdezte ijedt gyöngédséggel.</p>
					<p>- Nagyon - sóhajtott Nelli.</p>
					<p>- Nem vesz be valamit?</p>
					<p>- Hagyjon, hagyjon már! - kiáltott Nelli kétségbeesetten és összerázkódva. Gyula
                  elfordult, de aztán kifakadt:</p>
					<p>- Ó, asszonyok, asszonyok, mily művészettel tudjátok elvenni a kedvünket! Ó, szent
                  hisztéria, migraine, vapeurök, feminin nyavalyák! Az
                  ellenkezés nőstény ördöge szült benneteket. Büszkélkedni akarnánk veletek,
                  mulatságot készítünk számotokra, hálátlan bestiák, s nektek nincs más gondotok,
                  mint elrontani a mi mulatságunkat! Már előre örül az ember,
                  s akkor az utolsó pillanatban... No, de asszonytól ki várna logikát?... Vacsorázni
                  sem akar? - kérdezte kurtán, egy ultimátum gorombaságával.</p>
					<p>- Nem, nem! Menjen maga!</p>
					<p>- Jó, hát megyek magam!</p>
					<p>Fölcsapta kalapját, s becsapta az ajtót. Nellinek sokáig visszhangzott fülében ez
                  a zaj, mint egy benne maradt fájás. Aztán lassankint elcsendesült, s a szállodai
                  szoba rózsaszín tapétájának mintái kezdtek el kiabálni, rózsaszínűen s helyenként
                  véresen. A vér lefolyt az ágyra, s Nelli megint a szegény Ákos ágyát vélte látni,
                  a párnán végigcsurgó vörös csíkkal, és eszébe jutott, hogy Döme bácsi szokta
                  kommentálni korán elhalt fiának végzetét: “Az asszonyok tették tönkre!” Az
                  asszonyok és a szerelem! Nelli majdnem fölsikoltott, mert egyszerre a meggyilkolt
                  Kováts Laci állt előtte vérző nyakkal és epedő szemekkel. A folyosón fenyegető
                  léptek hallatszottak. Nelli fölkelt, az ajtóhoz tántorgott, és bezárta belülről.
                  Félt. Rettenetesen egyedül volt. Ó, bárcsak Imruska lenne vele, mint régi magányos
                  éjszakákon, Sóton, mikor Miska hivatalos kiküldetésben járt, s ők egymást
                  bátorították a kisfiúval! Ó, Miska, Miska!... Nelli számlálta az óraütéseket.
                  Mikor jön már Gyula? Irtózott tőle, s mégis alig várta. Gyula csak nem jött, nem
                  jött. Nelli félt elaludni: mert hátha Gyula hiába kopogtat, és visszafordul! S
                  minden lépésre összerezzent, mintha gyilkos jönne. Künn a Corrieré-t kiabálták, gondolások veszekedtek, s a szomszéd szobákból
                  időnként csengő szólt. Micsoda rettenetes egyedülség! Ha Gyula véletlenül
                  elmaradna, és nem jönne vissza: Nelli itt volna egy idegen országban, elhagyva,
                  pénz nélkül, és azt sem tudná, hogy hova forduljon! S Gyula csak nem jött, nem
                  jött.</p>
				</div>
				<div type="chapter">
					<head>8</head>
					<p>Nagyon későn jött meg, és ez az eset precedenssé vált: esténként Gyula már meg se
                  kérdezte Nellitől, akar-e vele jönni, s szemmel láthatólag szívesebben ment
                  egyedül, mint hölgyével. A dolog titka az volt, hogy összeakadt valami
                  társasággal, akiket Pestről ismert; vacsora után a Szent Márk téren találkozott
                  velük, s az éjszaka jó részét együtt töltötték. Vidám férfiak s kissé különös nők
                  voltak. Ezt Nelli is konstatálta, mikor egy este Gyula sans
                     gêne közibük vezette őt; Nelli oly rosszul érezte magát ebben a
                  kompániában, hogy azontúl még inkább vonakodott Gyulát elkísérni vacsoráló
                  kirándulásaira, noha egyedül maradva még nagyobb kínokat állott ki a félelemtől;
                  ilyenkor lefeküdt, s még csak nem is evett; napról napra sápadtabb és soványabb
                  lett. Gyulának pedig felszabadulás volt egyedül menni: lassankint maga is
                  bevallotta magának, hogy Nelli kísérete feszélyezi. De ha szegény Nelli azt
                  gondolta, hogy megtakarít valamit, mikor kivonja magát a költséges
                  szórakozásokból: nagyon tévedett. Gyula egyedül még többet költött, mint Nellivel.
                  A bűvös szamárbőr mind ijesztőbben húzódott össze: de Gyula nem ijedt meg. Sőt:
                  lelkét belülről bohémmé stilizálva, szinte kéjelgett a veszélyben és
                  bizonytalanságban, amibe a fehér banknóták fogyta ejtette. Mulatott Nelli
                  rémületén is, mikor e téma szóba került: szerette ugratni őt.</p>
					<p>- Mint két diák, Nellike! Nem nagyszerű ez? Akiknek nincs pénzük, és talán holnap
                  szökniök kell a hotelből a kontó elől... Képzelje: otthagyva a poggyászt... Vagy
                  dehogyis... Kötélen eresztem le a koffereket az ablakból... éjjel... s maga az
                  ablak alatt várja egy gondolán... elég romantikus?... A végén tán magam is
                  lecsúszom a kötélen, mint szökevény rab a várárokba; ámbár lesétálhatnék a lépcsőn
                  is, büszkén és titkos gúnnyal, a mit sem sejtő személyzet előtt, és a kulcsot
                  beadnám a portásnak... Uzsgyé a vonatra, s nevetünk, mint két diák!... Aztán egy
                  úri gesztussal megküldeni a pénzt, inkább többet, mint a számla kitesz: maradjon
                  jövendő tartózkodásokra, à conto!... Sajnos, ma nem jutnánk
                  messzire ebben a programban, már a vonattal se - amennyi pénzem van: jó, ha a
                  Lidóig kijutunk! - Nevetett.</p>
					<p>Nevetése szétgurult a sugaras lagúna hullámain; csöpp vaporetto zsúfolt fedélzetén ültek. Gyula mindenáron a Lidóra kívánkozott
                  eznap: “Halálos bűn volna ilyen időt elmulasztani!” Nelli szédült és káprázott a
                  fénytől: Gyula szavai borzasztották, mintha gyilkosok szökését idézték volna; a
                  helyzet bohémes bizonytalansága, neki rémekkel teli sötétség volt; szeretett volna
                  visszafordulni: ó, itt minden lépés pénzbe kerül! Minden krajcár, amit Gyula
                  költött, riasztotta, mint bűnös és véres siklusok fogyása (melyek ebül jöttek,
                  ebül fogynak); s Cenci néni anyai erkölcse dorgált föl lelkében: Ti lidóztok,
                  mikor nem telik a szobakontóra?!</p>
					<p>Nelli nem élvezte a gyönyörű napot, a messze táncoló sugaradat, a halászvitorlák
                  piros deltáit, a sima, zöld víz olajos márványzatát, sem a kirándulók vidám és
                  soknyelvű csiripelését maga körül. E fényfátyol mögött csak még iszonyúbb volt a
                  rémekkel teli sötétség.</p>
					<p>S Gyula kacagása úgy sütött át e sötétségbe, hogy fájt.</p>
					<p>- Pazarlás?! Ó, drága, örök Asszony: “a Nő mint őrangyal!” Ha azon múlna, amit így
                  spórolhattok! De, őrangyalom: csak nincs megijedve? Ezen nevetni kell! Ezt külön
                  élvezni kell! Szökött szerelmesek, ha elfogy a pénzük! Ez hozzátartozik! E nélkül
                  nincsen romantika! Ketten, s krajcár nélkül, árva foglyok, idegen országban... no
                  nem is olyan idegen - tette hozzá, körültekintve, s a hajón csakugyan mindenfelé
                  magyar szavakat lehetett hallani, Nelli nagy rémületére. Kik lehetnek ezek?
                  Mifajta magyarok? Nelli otthon, a maga körében, sohasem ismert senkit - Gyulán
                  kívül -, aki külföldön szokott volna járni.</p>
					<p>Éppen erre gondolt, s egyszerre összerezzent: mintha a sors felelt volna neki, egy
                  ismerőst pillantott meg a hajón.</p>
					<p>Gyula is észrevette, s azonnal hozsannát zendített:</p>
					<p>- Ó, szerelmesek csillaga! Hiszi-e már, hogy talizmán a szépség, s az istenek
                  különös gondja követi boldog birtokosát? Nem isten rendelte-e a szeretők útjaiba a
                  Pénzt, a Zsidó zsebében, aki mindig nyitva tartja erszényét jövő és menő aranyak
                  számára? Zsidók és izmaeliták! már régi királyaink hozzájuk fordultak pénzszűke
                  esetén, s az ősmagyar hagyományt fogjuk követni mi is, Nellike! Tudja, ki ez az
                  úr?</p>
					<p>Nelli úgy nézett az idegenre, mint akit elbűvöltek, és most csodákat lát: a fiatal
                  Schapringer volt, a Schapringer kereskedő fia; akit ő csak úgy tudott elképzelni,
                  amint kezeit dörzsölgetve és alázatos hajlongások közt kel föl a comptoir mellől, hogy az előkelőbb vásárlók elé siessen; az előkelőség
                  egyik biztos fokmérője Sóton. Nellinek sohasem jutott eszébe, hogy az ifjú
                  Schapringer Manóval valaha kezet is foghatna. S Manó most, elegáns úr a napfényes
                  lagúna hátterében, olyan volt, mint egy bolond álom: valami nyomasztó és
                  kellemetlen mellékízzel.</p>
					<p>- Ne! Ne! - karolt önkéntelenül Gyulába, mintha visszatartani akarná; de a kis
                  gőzös már kikötött a Lidón, s Gyula furakodott a partra a kiszállók között,
                  magával vonszolva Nellit, az ifjú Schapringer látkörébe, aki először diszkréten el
                  akart fordulni, de észrevéve, hogy Gyula egyenest neki tart, nagy kalaplengetéssel
                  messziről köszöntötte őket, s bizalmas mosollyal, mint földieket szokás.</p>
					<p>- Ne szaladjon hát, kedves Schapringer úr - kiáltott rá Gyula. - Van-e nagyobb
                  öröm idegenben, mint honfitárssal találkozni? Vagy a szép Venezia szerelmese,
                  mint a Kalüpszóé, feledi Ithakát?</p>
					<p>- Ezúttal nincs közöm Kalüpszóhoz - mosolygott Schapringer, Nelli új bámulatára
                  megértve a klasszikus célzást, amit ő nem értett. - Gondolhat egy hajszolt
                  üzletember Kalüpszóra? Üdülök, hogy megint dolgozhassak; egyenest itt szálltam meg
                  a Lidón, tudni sem akarva Kalüpszóról.</p>
					<p>Gyula pártját fogta Kalüpszónak: de Schapringer blazírtat játszott e hölgy
                  bájaival szemben, mint aki már betelt.</p>
					<p>- Két hét óta most először hajóztam be, most is csak mert valami dolgom volt.</p>
					<p>- De mégse hiszem el, hogy éppen Schapringer úr, aki oly fogékony minden művészi
                  dolog iránt, ne tudná élvezni Velence szépségeit.</p>
					<p>- Istenem! - vont vállat Schapringer. - Van még modern ember, aki nem unja
                  Velencét? A mi szemünk már kevésbé édeskés látványokat kíván. Nem én mondom ezt,
                  az öcsém mondja, aki tényleg foglalkozik művészettel: az én időm, sajnos, kevés
                  erre. Nagysád először jár Velencében? - fordult hirtelen Nellihez.</p>
					<p>- Először - felelt Nelli elfulladva, mintha vallatnák: nem mert a Schapringer
                  szemeibe nézni.</p>
					<p>- Először szenzáció! - ismerte be Schapringer, fölényes szóval, melyet eddig Nelli
                  csak újságok rémhíreire alkalmazva hallott, s mely itt is rémséget csengetett
                  fülébe. - S most betelve a művészi élvezettel meg méltóztatik fürödni a Lidón?</p>
					<p>- Nem! Nem! - riadt Nelli, szinte irtózattal a gondolattól, hogy fürdőruhára
                  vetkezzen Gyula, Schapringer és a világ előtt. - Nem! Nem! - (S fölvenni egy
                  idegen fürdőruhát, amibe ki tudja, ki volt öltözve előtte!)</p>
					<p>- Akkor nem - szólt Gyula. - Az ő állapotában nem jó az asszonyokat erőltetni -
                  mosolygott jelentősen. - Leülünk itt a teraszon, s folytatjuk az érdekes
                  diskurzust. - S ellentmondást nem tűrő lépteket irányzott egy asztal felé.</p>
					<p>- Ó, nagyon megtisztel, ügyvéd úr - hajolt meg Schapringer udvariasan.</p>
					<p>Alattuk az apró, szemtelen Ember ingerkedett az óriás Víz hullámseregével.</p>
					<p>- Jó nagy kis Csörge-tó! - mutatott le Gyula, örök cicerone.</p>
					<p>Nelli éppen lenézett a vízre, mikor lelkén csapta a különös emlékkel terhes szó:
                  Csörge-tó! Ó! a tenger, mint valami borzalmas Csörge-tó Szodomában, vonaglott
                  alatta, a szemérmetlen emberi testek nyüzsgésével hátán; lárma és meztelenség,
                  amerre csak nézett; s bábeli nyelvzavar, már több magyar szóval; s a magyar szók
                  éppoly idegenül hangzottak, mint a többi. S micsoda fürdőruhák! Nelli csak egy
                  illusztrált Dantéban - Hintásséknál - látott ennyi meztelenséget együtt! Igen, a
                  Pokolban! S micsoda nők lehetnek, akik így mutatják magukat?</p>
				</div>
				<div type="chapter">
					<head>9</head>
					<p>- Apropó, Csörge-tó! Mi újság Sóton, Schapringer úr? Köszörülik-e még a nyelvüket
                  rajtunk? Mi vagyok? gyilkos? nőcsábász? sikkasztó? A feleségem beadta-e már
                  ellenem a válópört? Szegény asszony! minden részvétem az övé! Ha találkozik vele,
                  mondja meg neki, hogy mindazok után is, amik történtek, életének minden bajában
                  forduljon bizalommal hozzám. Asszonyok nehezen tudják elválasztani a barátságot a
                  szerelemtől. Pedig a barátság szívesen gyógyítaná a sebet, amit a kegyetlen
                  szerelem üt. Ó, vétkes társadalom! ó, előítéletek béklyói! Ha a szívek megértenék
                  egymást: házasság és válás nem lenne probléma... Nem tud róla, beadták már a
                  keresetet?</p>
					<p>- Hogyan? Az ügyvéd urat nem értesítették?</p>
					<p>- Ó, én meglelhetetlen vagyok, mint az “elillant gróf”! Azt hiszi, siettem címemet
                  megírni? hogy szamárságaikkal zaklassák röptünket - s tüntetőleg nyúlt a Nelli
                  keze felé. - Meghagyja-e a címét a pillangó, amikor új párjával szárnyra kel?</p>
					<p>- Ezt irigylem - mosolygott Schapringer, míg Nelli rémülten kapta el kezét, s úgy
                  érezte, hogy mindenki reánéz. - Milyen szegény rabszolgák vagyunk e mellett mi
                  üzletemberek! Próbáljam én pár napig meg nem hagyni címemet! Már ma Wiennel
                  beszéltem telefonon: és este még Sóttal kell beszélnem. Ez az én pihenésem.</p>
					<p>Ó! Sóttal beszélni! Nelli körül fölszakadt a távolság; ó! Sót utána jött! mint
                  ahogy Káint követi a nagy Szem az iskolai bibliakönyv rajzán. Ez a nagy Szem
                  némává meresztette; noha az ő ajkán is kérdések lihegtek, amiket nem tudott, nem
                  mert kimondani. Mi újság Sóton? Sótból a Nagy Szem maradt, nagy, néma Szem! Sóttal
                  beszélni? Nelli vére is megfagyott a gondolatra: ha Sót megszólalna, s híreket
                  mondana! Nelliben lihegtek a kérdések, bénán, hangtalanul, gyáván; míg mellettük,
                  a szomszéd asztalnál egy kisfiú játszott; akkora majdnem, mint Imruska... Ám Gyula
                  folytatta a társalgást, bizalmas tónusban, ahogy Miska sohse beszélt volna
                  Schapringer-fajtákkal, noha mindig megbecsülte őket, mert “a zsidó is csak olyan
                  ember, mint más, s gyakran még derekabb s szorgalmasabb”.</p>
					<p>- És Schapringer bácsi?</p>
					<p>- Ó! az apám! - Manó úr elnéző mosollyal tárgyalta az apját: - ő már öreg ember,
                  jól érzi magát a boltban, reprezentálja otthon a céget, a jobb vevőket személyesen
                  szolgálja ki, ezt el nem engedi: de a modern üzleti horizontokhoz semmi
                  érzéke.</p>
					<p>- Ott volna még az öcsém: hanem az poétának született, csak a művészetekkel
                  törődik, és igaza van, mert tehetséges. Hogy is mondja az Evangélium? “ő a jobbik
                  részt választotta, mely el nem vétetik”. De valakinek csak fel kell áldoznia magát
                  az üzletért is. Én vagyok ez a szerencsétlen, akiért nem kár - tette hozzá tréfás
                  öngúnnyal.</p>
					<p>- No de - mosolygott Gyula - a Pénz istene megjutalmazza az ő szolgáit.</p>
					<p>- Még azt se?! - jelezte Schapringer gesztusa; és Gyula ditirambust hangolt a
                  Gazdagság dicséretére. Ó, igazi szabadság, akinek senki sem parancsol! Ma
                  Ostendében van, holnap a Riviérán, ha akarja: sem a mesterség nem köti helyhez,
                  sem a fizetetlen hotelszámla.</p>
					<p>- Ne higgye, ügyvéd úr! - Schapringer nem érezte magát szabad embernek: ő a Pénz
                  szegény rabszolgája volt! - Itt ülök a legnagyobb szépségek közelében: nem
                  Velence! hanem Siena, Assisi! Nem ez az üres reneszánsz pompa, hanem ájtatos
                  preraffaelita szépségek, amik vallásos elmerülést kívánnának! S én úgy mentem
                  rajtuk át, mint egy hajszolt Tantalus! Üzleti ügyben jártam Itáliát! S ha két
                  napom akad, eszembe se jut már művészet, elmerülés! csak ledőlök az első homokra!
                  Ostende! Riviéra! Trouville! mindegy már! Cameriere!
               </p>
					<p>Fehér bajszú pincér hajolt fölébe, s dallamos olasz szók látszólagos
                  folyékonysággal fakadtak föl a zsidó és boltosi ajkakon. Nelli úgy hallgatta, mint
                  valami természetellenes csodát. Ostende! Riviéra! Trouville! Miska, sőt Gyula,
                  legmerészebb fantáziájában, nem álmodott ilyen nyelvtudásról s világlátottságról.
                  Ó... “otthon” a Dictionnaire hevert
                  a zongorán, s Miska könyvei a padláson!... És itt... mekkora műveltség...
                  képtárak... vallásos elmerülés... Nelli szemei szétszaladtak az asztalok közt, s
                  megakadtak a kisfiún, aki akkora volt, mint Imruska... s szép, mint egy festett
                  angyal... Raffaello... Tizián... “Vallásos elmerülés”! Pedig Schapringer úr
                  zsidó... s ebben is volt valami fantasztikus... ahogy a zsidó vallásos
                  elmerülésről beszélt... az Nelliben gyermekkori vallási borzalmakat idézett...
                  Hisz valóságos varázslat volt: Manó úr, a boltoslegény, aki megszólal olaszul, és
                  Sóttal akar beszélni Velencéből! Itt minden rossz varázs... Nelli szétnézett, s
                  remegve húzódott össze, meztelenül, kis, házát vesztett csiga... A nap már lement,
                  csurom vér.</p>
				</div>
				<div type="chapter">
					<head>10</head>
					<p>A nagy Szem csupa vér volt, lenn a strandon tombolt a meztelen Szodoma, ez a
                  megnőtt és megszemérmetlenült Csörge-tó; a szegény Nelli remegett, meztelenebbül a
                  meztelennél, s Gyula minden szavára, Schapringer minden tekintetére még
                  meztelenebb lett; Schapringer az olasz pincérrel beszélt, s Gyula nógatta:
                  rendeljen valami jót az ő nevében, valami itáliai különlegességet! - Nelli
                  rémüldözött - ismét költekezik! -, de Gyula szeme csillant: a Szeretők istene
                  elküldte a Pénzt, a Zsidó zsebében, akikhez már ős királyaink...</p>
					<p>- Ne fusson hát, kedves Schapringer úr! - kiáltott, amint Schapringer úr felállt,
                  s talán épp a telefonhoz indult, Sóttal beszélni! - Ó, szegény gazdagok! Ó,
                  átkozott Pénz! ki rabszolgává teszed a gazdádat, s elválasztod őt a rég nem látott
                  jó barátoktól és földiektől. Ne fusson hát, kedves Schapringer úr! Úgy fut, mintha
                  pumpolni akarnám! Ó, Sóttal kell még ma beszélni, halaszthatatlan üzleti ügyekben!
                  Kivel beszél?</p>
					<p>- Az édesapámmal.</p>
					<p>- Hát, kedves Schapringer úr, talán csakugyan pumpolni akarom. Nem tenne meg nekem
                  egy szívességet?</p>
					<p>- Ó, ezer örömmel!</p>
					<p>- Sok átka van a gazdagságnak, elismerem. De van egy előnye is: a gazdag ember
                  mindig tehet szívességet megszorult barátainak. Megszorult barátokat lát maga
                  előtt, kedves Schapringer úr. Éppen az előbb mulattunk ezen Nellivel. Szökött
                  szerelmesek pénz nélkül, idegenben! S a szerelemre is állt Montecuccoli mondása.
                  Háborút viselünk, de győzni fogunk! Venus és Mars hozták önt utunkba. Üdvözöljük a
                  fölmentő csapatot. Bankár úr! Ön finanszírozni fogja a vállalkozást.</p>
					<p>Nelli vörös lett, sem élt, se halt (Miska sohasem tette volna ezt); s azt sem
                  tudta, hova bújjon szégyenében, mikor Manó úr csodálkozó mosollyal felelt: ő nem
                  bankár!</p>
					<p>- De Schapringer bácsi tagadhatatlan az. S tudja, mi gójok a Fiú által fordulunk
                  az Atyához. Pénz kell, gyorsan és sok! Új életet kezdek, Schapringer úr. Pestre
                  költözöm, nagy terveim vannak, kiléptem a vidéki lét kicsinyes köréből. A Szerelem
                  megszázszorozta erőimet, Napóleon vagyok, sohasem éreztem ilyen munkabírást. Egy
                  nagyobb kölcsönről van szó, Schapringer úr. Százezreket mernék fölvenni, biztos
                  tudatában, hogy megszerzem és visszafizetem. Nur die Lumpen sind
                     bescheiden.
                  [12] Merem kockáztatni, ami a legnagyobb, a
                  becsületemet. Mit gondol, Schapringer úr...?</p>
					<p>Schapringer felvonta szemöldökét.</p>
					<p>- Bocsásson meg, ügyvéd úr, ha őszinte leszek. Igaz, hogy apámnak van bizonyos
                  érdekeltsége a Sóti Hitelbanknál. De ő sem mindenható. S ebben a különös
                  időpontban, ilyen körülmények között...</p>
					<p>Gyula, ugrásra kész, mint sértett oroszlán:</p>
					<p>- Micsoda körülmények között?</p>
					<p>- Amíg az ügyvéd úr ügye el nem dől...</p>
					<p>- Micsoda ügyről van szó?</p>
					<p>- Úgy tudom, az ügyvéd úr ellen bizonyos ügyek tétettek folyamatba. Tán még nem is
                  tudja. Nagysád rosszul van?</p>
					<p>Nelli tökéletesen elfehéredett, s majd leesett a székről. Gyula ellen “bizonyos
                  ügyek tétettek folyamatba”. Ó, istenem, mifajta ügyek? Nelli azt hitte, hogy
                  mindjárt meghal. Mi lesz ebből, mit kell megérni? Gyula mindig oly különösen
                  beszélt... oly különös dolgokat sejtetett... Micsoda vád lehet Gyula ellen? Talán
                  a legborzasztóbb. Talán igaz... S Nellinek Erzsi szava jutott az eszébe: “ő
                  mindenre képes”! S Kováts Laci, amint álmában megjelent. Egész testében borzadt,
                  mint a rémregények hősnői.</p>
					<p>- Semmi - mondta Gyula -, egy kis szédülés. Az ő állapotában levő asszonyoknál
                  mindennapi. De halljuk, Schapringer úr, micsoda ügyről van szó? Följelentés
                  érkezett ellenem? Szörnyű vád? Gyilkosság? Betörés? Mindent el tudok képzelni!
                  Nőrablás? Szándékos emberölés?</p>
					<p>- Ó, nem, dehogy - mosolygott Schapringer -, szó sincs ilyesmiről. Csupán bizonyos
                  pénzekről van szó; de éppen a pénzdolgok ugye azok, amik a bankot legfőképp
                  érdeklik. Amíg ezek tisztázva nincsenek...</p>
					<p>- De hogy tisztázzam pénz nélkül? Életem fordulópontján állok - szavalta Gyula -,
                  talán minden ettől a perctől függ, talán minden öntől függ, Schapringer úr! Pénz,
                  pénz, pénz! Íme, a modern sorstragédia. Egy ezres, indulni, s holnapra milliókat
                  szerzek! Zseni vagyok, gavallér, becsület példaképe! Hódító vagyok s asszonyomat
                  királynévá teszem: ki szólhat ellenem? Egy ezres, egy hajszál! Ha nincs: talán
                  becsuknak mint sikkasztót! - Ezt a szót Gyula kéjelegve mondta, mint valami
                  legmodernebb dicsőséget: büszkén hordta körül a szemeit, mint akit mindenkinek
                  bámulni kell. - Sikkasztót! Egy ezrestől függ minden, amit ön fog szerezni,
                  Schapringer úr! Ön ment meg a börtöntől, önnek fogom köszönni királyságomat!</p>
					<p>Schapringer ajkain mosoly villant.</p>
					<p>- Ó, reméljük, nem oly tragikus a dolog! Az apámmal ebben az ügyben nehéz
                  lesz...</p>
					<p>Gyula a pátosz magaslatára emelkedett.</p>
					<p>- Tehát megtagadja? Itt, az asszonyom előtt, aki Isten szerint már a feleségem,
                  aki gyermekemet a szíve alatt hordja, akiért talán csakugyan bűnöket követtem el,
                  s aki emberi törvény előtt nem lehet a feleségem addig...</p>
				</div>
				<div type="chapter">
					<head>11</head>
					<p>De ebben a pillanatban Nelli szégyenének és megaláztatásának mértéke betellett. A
                  különös hullámok, melyek egyenest a lélekből törnek a torokba, s magukkal hozzák
                  azon frissen a lélek fájdalmas melegét, fölszakadtak, mint forró forrás
                  puhára-kínzott földből, ütemes lökésekkel, Schapringer és a világ szeme előtt,
                  mint a földrengés, mely senkire se tekint! S itt-ott már kiizzottak az Idegenség
                  szemei, melyek tapadnak minden meztelenre - lelki és testi meztelenségre
                  egyformán.</p>
					<p>- Íme - mutatta Gyula emfatikusan -, egy asszony könnyei kiáltanak önhöz,
                  Schapringer úr! Egy asszony könnyei - nem az enyémek! Hintáss Gyulának nincs oka
                  félnie. Büszkén, emelt fővel nézek szembe a vádaknak! Jöjjenek az aljasok és
                  irigyek, pozdorjává sújtom nevetséges állításaikat. Mocsoktalan nevet adok
                  gyermekünknek. Elébük lépek, s puszta megjelenésemmel elnémítom őket. Nincs
                  szükségem semmire, csupán az útiköltségre. Ma az Adria királynőjének foglya
                  vagyok. Még ezt a zabajonét sem tudom kifizetni. De bízom a
                  Gondviselésben, hogy nem hiába vezette elénk Schapringer urat. Schapringer úr
                  gavallér, s nem fog egy asszony könnyeinek ellenállni. S legyen meggyőződve, hogy
                  nem ismerek előbbre való kötelességet, mint ezt a becsületbeli adósságomat
                  visszatéríteni...</p>
					<p>Schapringer valóban gavallér volt, s Gyula nemsokára büszke pénzzel fizette a
                  cechet, az egészet, s a visszajáró soldók-tól duzzadt
                  zsebbel hagyta el a Lidót. Ismét hódító volt; Nelli azonban lázadásra készült.
                  Mint a katona a tűzkeresztség után, ő is bátrabb lett; szégyene megedzette, s most
                  először merült föl előtte a Cenci néni szigorú köténye, mint szikkadt part a
                  hajótörött előtt: zordon, de menedék. Mindent inkább, mint ezt... Anyjához... Ő is
                  anya volt, s egy babonás gondolat munkált benne; egy kérdés repesett szüntelen
                  ajakán, amit nem tudott megkérdezni; s Schapringer hallgatása még megerősítette
                  aggodalmát: az Isten büntet, Imruska beteg lett, talán meg is halt... Egyszerre
                  föllobbant ez a gondolat, mint a mindent elfojtó tűz: most már nem törődött semmi
                  mással: biztosat akart tudni gyermekéről. S aggódó ösztöne anyjához hajtotta; nem
                  mintha Miskától tán jobban félt volna... De Nelli még ma is a Cenci néni lánya
                  volt; aki előtt egyetlen hatóság s menedék az anyja; s a Miskával eltöltött
                  éveket, most, innen messziről, szinte éppúgy csak otthonán kívüli kalandnak
                  érezte, mint a Gyulával töltött hónapokat... És most egyetlen gondolata volt:
                  menni anyja elé, mint a bűnbánó gyermek, vezekelve; menni, mint a Sorshoz, s lesni
                  ajkairól a büntetést; hallgatni korholó szavai záporát s alázatosan és lélektelen
                  várni a szünetet két szó közt, amikor megkérdezheti ítéletét: “Nem beteg
                  Imruska?”</p>
					<p>Ó, hogy lássa is gyermekét - hogy láthassa még valaha életében -, arra nem is gondolt; hogy mi lesz azután,
                  arra nem is gondolt - éppoly kevéssé, mint a gyermek, kinek egyetlen bizodalma a
                  mama bölcsessége.</p>
					<p>Így született meg Nelliben az első gondolat: hogy hazatér. Nem rajta múlott, ha ez
                  a gondolat nem mindjárt valósult meg. Nelli még sohasem utazott egyedül, s ez a
                  hosszú út, Velencétől Gádorosig, kétségbeesett és rettenetes kalandnak tűnt föl
                  előtte. Azonkívül: az útiköltség Gyulánál volt s nem nála. Gyulának szólni: még a
                  gondolattól is irtózott. Szöknie kellett, mint a rab szökik hóhérától. Az első
                  éjszakát, mihelyt egyedül maradt a rózsás tapétájú hotelszobában, avval töltötte,
                  hogy anyjához hosszú leveleket fogalmazott, amiket megint elégetett. Ó, nem,
                  inkább hazudik - gondolta -, pénzt kér Gyulától valami selymekre; s az autodafé füstjében, e nászszoba rózsás tapétái között,
                  kavargott a selymes hazugság terve, s előkerült a menetrend, amit még Dombóvárott
                  vettek: vajon mennyibe kerülhet az út Gádorosig? Semmi más, csak az út... koplal
                  egész úton... És micsoda út ez? hol kell átszállni? mikor indul? éji út...
                  istenem! És hogy jut ki az állomásig? mit mond? kit kérdez? Ferrovia... és előkerül a Baedeker térképe, német
                  és olasz szavak, kanyargó sikátorok, melyek közt hiába iparkodott magát kiismerni.
                  És fölrémlett, ahogy bejöttek akkor este a gondolán... a fantasztikus szűk canalettókon át, útvesztőkön, csöndes, sötét, halálos
                  vizeken s titokzatos palazzók között, mikor Nelli azt
                  hitte: sohase merné ezt az utat megtenni egyedül! minden pillanatban attól félne,
                  hogy a gondolás meggyilkolja!...</p>
					<p>De most - most talán nem félne semmitől -, most nem gátolhatja semmi!... Arra,
                  hogy Gyula talán beváltja a szavát - hogy ő is hazaindul -, hogy másnap vonatra ül
                  ő is, mint ígérte, nevet adni gyermeküknek s megállni a vádakkal szemben - arra
                  Nelli nem is gondolt. És csakugyan, az első nap nem esett szó erről; Gyula éjjel
                  különös mámorban ért haza, és nyilvánvaló volt, hogy az útiköltség címen kért pénz
                  egy részét már elköltötte. S másnap épp a Florianhoz
                  csábította Nellit, akinek ajkain ült már a selymes hazugság, mikor fölhozták a
                  portástól az ajánlott levelet, melyet Gyula csak alig tudott megkapni, mert
                  nehezen tudta igazolni magát; ajánlott levelet Sótról, ami már magában is ijesztő
                  szenzáció volt, mert honnan tudhatják címüket? Ó, vége a romantikus
                  elillantságnak! Schapringer megtelefonálta Sótra címüket, s Nelli elsápadt, mint
                  az utolért szökevény, amint az ajánlott levél borítékán a kézírást meglátta:</p>
					<p>
                  Miska írt!
               </p>
					<p>Miska csak néhány rideg sort írt: a válópört mind a két részről lefolytatták;
                  nehézség nem volt, mert Gyula levélileg bízta volt meg egy ügyvédkollégáját,
                  többek közt ez ügyben való képviseletével is - ugyan inkább lúdbőrzésből, mint
                  komoly szándékból: mert ki várna komoly szándékot Gyulától? Ám a válást kimondták,
                  s Miska most küldte az összes okmányokat, feltételezve Gyuláról, hogy tudja ezek
                  után, mi a kötelessége. Még a diszpenzációt is kijárta és küldte. A levél tónusa
                  imponált Gyulának: ó, igen, ő tudja, mi a kötelessége! Gyulának általában
                  imponált Miska, s egyik ambíciója volt a miskai becsületesség: ó, igen, ő tudja,
                  mi a kötelessége! nevet adni az asszonynak, akit kompromittált! a gyermeknek, aki
                  születni fog! A legközelebbi hajóval indulnak! Fiuméban rögtön megesküsznek! Őt
                  nem kell emlékeztetni a kötelességre!</p>
					<p>Nelli a gyermekre gondolt, aki születni fog, s akinek nevet kell adni - ó,
                  valósággal gyűlölte Nelli ezt a gyermeket! De elvesztette energiáját, s engedte
                  vitetni magát a zsarnok embrió, a különös kötelesség által, az újabb nászútra;
                  szeretet és szerelem nélkül, kötelesség által, de bűntudattal; sorsára, mely
                  különös paródiája volt a piros kötésű házasságtörési regényeknek, amikből
                  egy-kettő, Erzsi jóvoltából, “otthon” hevert a zongorán.</p>
				</div>
			</div>
			<div type="group">
				<head>MISKA</head>
				<div type="chapter">
					<head>1</head>
					<p>Abban az időben alig írtak másról a francia írók, mint házasságtörésről; s nálunk
                  is ez volt a legfrissebb irodalmi ideál; mert mi lehetett volna érdekes ekívül?
                  Elértük a Rendet, mely öröknek látszott; országok házassága volt ez: hol
                  házasságtörés háborút jelent; s ki gondol háborúra békés polgári századunkban? A
                  történelemből mesekönyv lett; hősi mesék iskolás gyerekek számára; s a hősök mesés
                  lények, mint az óriások. Az ellenzék szónokolt még; Döme bácsi, nagy idők tanúja,
                  emlékezett, s március idusán ünnepet tartottunk; de a kivénült félisteneket inkább
                  színházakban szerettük, páholynyitogatóknak, vagy múzeumokban teremőröknek; más
                  szükségünk aligha volt rájuk. Az ellenzék szónokolt, a házasfél országok civódtak;
                  de kit érdekel prózai házasfelek civódása? A civódás hozzátartozott a háztartás
                  Rendjéhez (mely öröknek látszott); mi volt itt még álmodni való? Szocializmusnak
                  még híre se volt; hacsak nem könyvekben; ahol a jövő csak mese, mint a múlt. Rend
                  volt, biztonság, unalom; csak a Szerelem pajkos istenétől lehetett még kalandot
                  remélni; aki, mint mondják, minden rendet áttör. S bizonnyal a Szerelem rendbontó
                  hatalmát kellett idézniök az álmoknak (hacsak ők is aludni nem akartak; ami már
                  halál volna). Nagyvárosi írók, a fürgébbje, érezték ezt; így lett fantáziájukban
                  és általa a házasságtörés központ és ideál. Vézna kis ideál különben; mert az élet
                  akkor is nagyobb volt, s magvak csíráztak e mozdulatlanságban; de ki gondolna
                  avval, ami a földben van? A magyar Pató Pál bizonnyal nem: majd kibújik, ami akar,
                  mindig elég jókor! Ki is bújt; s addig is nőttek a gyerekek, s míg a felszínen a
                  Vézna Ideál mérgezte a gyönge lelkeket, s el-elkapott egy-egy gyönge sorsot
                  (köztük az ártatlan Nelliét is): addig ez unott sorsok üledékén különös, új, kis
                  lelkek forrtak már, mint édeskés levendulaágyán forr az ecet.</p>
				</div>
				<div type="chapter">
					<head>2</head>
					<p>Levendula volt elég a Nelli sifonjaiban; amiket most Miska nyitogatott,
                  kétségbeesetten találgatva a kulcsokat; míg Imruska lábujjhegyen állt mögötte,
                  mélán szimatolva a résből áradó “anyiszagot”. Ó, szagok, illatok! ős és
                  határozatlan rétege lényünknek! Levendula, tiszta fehérnemű s a fehérnemű között
                  rejtegetett tábla csokoládék kicsapó illata, Imruska még az ilyenekben élt, s az
                  eltűnt anyi egy illat volt számára, melyet lopva szaglászott mindenütt. Titkos
                  illat egyébként, sose mert volna beszélni róla; de ha mert volna, se talált volna
                  rá szót. Az illat mélyebben ült a szavaknál; melyek úgyis csak legfrissebb
                  emeleteit téglázták ennek az épülő léleknek, noha máris büszkén, mert Imruska
                  fáradhatatlan építő volt. Szavai szinte csoda módra gyűltek, maga se tudta volna,
                  honnan? S már a fekete betűk is kezdtek szavakat jelenteni neki, Miska vigasztaló
                  nagy büszkeségére. Mert Miska igaz bölcsként keresett vigaszt a megmaradtban, s
                  igyekezvén feledni az elvesztettet, férjből apává lett. S nem okosabb-e férfiúi
                  szeretetünk kincsét a fejlődő fiú lelkére költeni, kit még kényünk formálhat,
                  acélként, mint a gyönge és megbízhatatlan Asszonyra? Miska kerülte az Emberek
                  Szemeit; délelőttjeit rideg munkának áldozta, s gyakran a délutánt is;
                  földolgozott minden restanciát, s még estére is vitt aktákat haza. De ami órája
                  maradt, az Imruskáé volt: hosszú séták a sóti hegyeken, api meleg kezébe fogózva;
                  állomások a kőbánya előtt, vagy a kátrányos tetejű kilátóban, vagy hazamenet, a
                  sörgyár kerthelyiségének hétköznap elhagyott asztalai között, hol a gyáros
                  hajbókolva jött a bíró úr elé. Imruska kis herceg volt ilyenkor, akinek jövő
                  országát mutatják: api magyarázta a kővágó érdekes nyüzsgését, mutogatta a távol
                  látszó tornyokat és gyárkéményeket, egyszer végigmentek a sörfőzde különböző
                  párló- és szűrőtermein is, óriási kádak és katlanok mellett: mindenütt Imruska
                  volt a főszemély, neki mindenki rendelkezésére állt, s ő mindent megkérdezett, s
                  büszkén vette tudomásul, mily nagyszerűen fejlődik ez a dicső haza, Magyarország.
                  Otthon, ha api a hivatalban volt, Döme bácsi szónoklatait hallgatta, máris némi
                  fölénnyel, mert Döme bácsi újabban csak korholni tudott, s ezerszer is elmondta
                  ugyanazt: de Imruska szókincsét ez is táplálta, délibábos honfiszólamokkal, melyek
                  Miska reálisabb szótárából már kiestek. Este pedig - míg api az íróasztalnál akták
                  fölé hajolt, a bő butykos petróleumlámpa fénykörében, néha késő éjig, mert
                  mostanában nagyon rosszul aludt - Imruska a szomszéd szobában, hol csak a nyitott
                  ajtón át kapott fényt, létrás kiságyából leste elalvásig a Vivi dada suttogó
                  meséit, aki nagyon derék s okos öreg nő volt, s Miska kitűnő ajánlásokkal fogadta
                  anyátlan gyermeke mellé.</p>
					<p>(Az ajánlás Gádorosról jött; meg kell itt jegyezni, hogy Miska, Nelli eltűnése
                  után, komoly és őszinte levelezésbe bocsátkozott Cenci nénivel, jóhiszemű férjként
                  a mamánál keresve először az asszonyt. Cenci néni válasza csodálatos volt;
                  egyetlen szóval sem árulta el érzelmeit; nem hibáztatta Miskát, de Nellit sem, ami
                  most már későn is lett volna; Gyulát is csak mint “azt a bolond Gyulát” emlegette;
                  ellenben úrnőként rendelkezett Miska árván maradt háztartásáról; tanácsokat adott,
                  melyek parancsnak hangzottak; s fölajánlotta, hogy Imruskát magához veszi
                  Gádorosra. Miután pedig erről a pontról Miska hallani sem akart, Vivi dadát
                  küldte, aki polgári nevén Winterné volt, öreg sváb asszony, de bizonnyal tudott
                  úrficskákkal bánni, mert azelőtt Táboryéknál szolgált, kik nagyon gazdagok, s
                  külföldi nyaralásokra is magukkal vitték: a kis Tábory Elemér nevezte őt el Vivi
                  dadának. Vivi dada most már nagyon öreg volt, s nem bírta a hosszú utazásokat:
                  azért is vált meg Táboryéktól, akik pedig szinte családtagnak nézték, ők
                  ajánlották Cenci néninek; most már csak gondolatban járt “Ostendába” - ahogyan ő
                  mondta -, s folyton mesélgetett, tengerről, cápáról, Fiuméról, a kis Imruskának,
                  aki elhallgatta a létrás kiságyban, órák hosszat...)</p>
					<p>Mindebből látni lehet, hogy Nelli elhagyott fiacskája nem maradt barátok és
                  oktatók nélkül; s minthogy esze mohó volt, kiéhezve tán már anyjában és apjában,
                  untig eléggé elfoglalta őt a világ csodáinak felfedezése, melyek közé nem
                  utolsósorban a Betűk csodája tartozott. A gyermek a legnagyobb tudós a világon:
                  hierogliffejtő, kutató és experimentáló; minden kérdése probléma, s minden játéka
                  kísérlet; napjai nehéz tudományos tevékenységben telnek, az Emeletek építésében,
                  melyeknek téglái a szavak: mi hely maradna egy Emléknek, akiről beszélni sem
                  lehet? És mégis az Illat, amelyről Imruska nem tudott beszélni senkinek, s amit
                  őelőtte sem hozott szóba senki - Miska megtiltotta -: ott ült minden mögött,
                  mindennek a mélyén: kicsapott az almáriumokból, kísértett a régi dobozokban,
                  megérződött a zsebkendőn, melybe a gyermek könnyeit törölte, s ellengett a sötét
                  éjben az ágy fölött, mintha valaki átröpült volna vele a szobán. Valami titkos és
                  tilos volt benne, valami szomorú és mégis édes, valami kimondhatatlan és
                  érthetetlen, valami abból, ami a világ mélyén van, s amit talán a nagyok tudnak és titkolnak; Imruska a világért sem beszélt volna róla, de gyakran félve, szinte bűntudattal
                  és titkos borzongások közt s mégis kívánkozva ment át Hintássékhoz, ahol mindig
                     hallott különös dolgokról, melyek kis lelkét
                  végigremegtették.</p>
				</div>
				<div type="chapter">
					<head>3</head>
					<p>Miska nem nagyon örült ezeknek a látogatásoknak; de nem tudta a szívére venni,
                  hogy eltiltsa fiacskáját az Erzsi házától, akinek az rosszul esett volna; szegény,
                  úgyis elég szerencsétlen! Erzsi pedig - anya helyett anya - telhetetlen volt
                  szeretetében az “elhagyott gyermek” iránt: ingerelve a féltékeny apát, aki talán
                  nemcsak a fiára volt féltékeny, hanem egy üres helyre is, amit egy másik asszony hagyott... Erzsi különösen viselkedett; majd
                  gyászruhát öltve, mint egy özvegy; majd kacéran, bosszúálló nőként, amire Miska
                  férfiúi zavarban reagált, udvariasan, mégis méltósággal. A legnemesebb bosszú,
                  bizonnyal, megmutatni, mire vagyunk képesek a saját erőnkből? S Miska csak
                  helyeselte Erzsi tanulási szándékait, noha egyébként nem volt barátja a
                  kékharisnyáknak. A nő köre a családi tűzhely: de gyermekéért a nőoroszlán is
                  harcossá válik, s az elhagyott anya tanulóvá s kenyérkeresővé. Erzsi fitogtatva
                  égette “éjjeli mécsét”, múltán a fájdalmas boldogságnak, melyet a Póz adott a
                  közrészvét s a még fontosabb közérdeklődés görögtüzében. Az izgalom pillanatnyi
                  csillapító s az ópiumnál drágább kábító. Az ég beborult, amint fogytak a csengő
                  sugarak, melyek aranyból vannak, mint a napé, de nem ingyen, mint azok. Az “éji
                  mécs” volt hivatva pótolni a napot s görögtüzet; Erzsi új játékot s új szerepet
                  talált; kék papirosba pólyázott tankönyvek borították el kicsiny asztalát, Gitta
                  nagy örömére, aki az “olvasót” és a “történetet” előbb végiglapozta, mint anyja. A
                  könyveket tanárok hordták, ifjú ciszterciták; Gombos Cirill előbb, azután mások
                  is; s Erzsi uzsonnákat adott nekik; fekete kötényes fehér reverendák foglalták el
                  délutánonként a ripszfoteleket, hol Nelli és Miska annyit ültek hajdan. Jött
                  Lesinszky Ipoly, ki mindegyik közt legszabadelvűbb volt, pap létére lelkes
                  Kossuth-párti, s liberalizmusa a női nemmel szemben is érvényesült; jött a fiatal
                  Szoboszlai Timót, aki csak most végzett, de már ideálja Sót hölgyeinek: szép
                  termetén, mint egy Apollón Muszagetészen, klasszikus
                  redőket vetett a talár; s még a szent életű dr. Horváth Vince későbbi házfőnök is
                  megfordult e jámbor ozsonnákon.</p>
					<p>Így lett a Hintássék házából papos ház, ami elég ok volt Sóton arra, hogy Erzsi jó
                  hírére bizonyos határozatlan ködök szálljanak. Miskának nem tetszett ez, noha nem
                  volt oka rosszat feltételezni Erzsiről, s bizonnyal nem haragudhatott, hogy kisfia
                  abba a házba jár, ahol jövendőbeli tanárai, jóravaló és tudós papok,
                  mindennaposak. S a kisfiú szívdobogva ment a félelmetes reverendáktól nyüzsgő
                  házba, ha Erzsi cselédje, ama tarka kendős Irisz átfutott érte, vagy az okos
                  Gitta, sokszor anyja üzenetére hivatkozva:</p>
					<p>- Mamuka kéreti: tessék átereszteni Imruskát!</p>
					<p>Erzsi csakugyan úgy vezette elő Imruskát papi vendégei között, mint valami érdekes
                  különlegességet; ahogy párizsi szalonhölgyek szokták elővezetni estélyeiken a
                  szegény egzotikus herceget, aki ijedt naivsággal tekint körül...</p>
					<p>- Á, á! a szép Sátordyné fiacskája! - kiáltott Lesinszky Ipoly, s Nelli neve úgy
                  csengett a fiatalabb papok füleiben, mint Kirkéé.</p>
					<p>- Pedig milyen helyes kisfiú! - sajnálkoztak.</p>
					<p>- S hát még milyen okos! - toldotta az elhagyott Hintássné, Gittát híva tanúságul,
                  aki mint ifjú protectrice hideg fölénnyel bizonyította
                  Imrus írástudó képességeit. S a szegény kis egzotikus herceg, annyi részvét és
                  bámulat között, áhítattal nézte a szent és tanári reverendákat, idegenkedve
                  húzódott Erzsi néni csókjaitól, s borzongva kapott el egy-egy óvatlan célzást
                  anyja titkos és tilos sorsáról. Különben Erzsi nem tisztelte a gyermekek és papok
                  mindig tisztelendő füleit, s a célzások nem is voltak egész óvatlanok. Erzsi
                  tajtékzott a hűtlen és léha férfiúnem ellen, s azon nők ellen is, kik behódolnak a
                  férfiúcsábnak: ó, ha szerelmetlen s ölelést nem ismerve hajtanánk ágakat, mint a
                  virágok! Gyermeki ártatlanság s papi egyedülség! Erzsi nem képzelhette leányait
                  idegen férfiú nyoszolyájában: s különös módokat választott nevelésükre. Gitta már
                  mindent tudott, s már éppúgy gyűlölte a Férfiút, mint anyja; s Noémi is mindent
                  tudott volna, ha törődött volna egyébbel, mint máslijaival és fürtjeivel. Imrus
                  azonban Gittának a tanítványa lett, a különös kisleánynak, aki ismerte a felnőttek
                  titkait: mert Gitta született kis tanítónő volt; gonosz kis tanítónő. Ha minden
                  gyermekjáték fizikai experimentum: Gitta már lélektani experimentumokat csinált;
                  ahogyan talán a kis ördögök játszhatnak. Kellett neki, akit formáljon, s aki
                  fölött uralkodjon; kellett, akit megborzasszon az élet és halál titkaival: különös
                  Éva volt ő, s különös tudás almáit kínálta.</p>
					<p>- Mindnyájan elrothadunk! - mondta. - És hogyan születünk! Ó, jobb lett volna
                  sohasem születni!</p>
					<p>Rettenetes dolgok voltak ezek, s mégis bennük valahogy a Tilos édessége; ahogyan
                  az édes illatban, mely anyi sifonjaiból csapott ki, benne volt ugyanazon Tilos
                  borzalma. S bizonyos, hogy e különös beszédek - Imruska előtt még érthetetlenek s
                  máris borzalmasak - gyakran kerültek föl anyinak és a Gitta papájának tilos
                  emlékével kapcsolatban - mert Gitta fantáziájában ez az emlék a borzalmas
                  Szerelem s halálos Élet jelképe lett -, s szavai gyakran idézték Imrusban azt az
                  édes és gyötrelmes Illatot! Különös ház volt a Gittáéké, hol a rettenetes Isten
                  szolgái furcsa reverendáikban, a nagy Iskola rettegett Tanárai ülték tele a
                  szomszéd szoba foteljeit. Gitta színházat szokott játszani, kísértetes maskarákat
                  csinált, apja íróasztalán volt egy halálfej, azt tartotta a kezében, s hosszú
                  verseket szavalt, oly dallamos, csodálatos, borzalmas verseket! Noémi pedig kacér
                  frizurákba fonta a haját, tarka kendőket vetett a vállára, énekelt vékony, csengő
                  hangocskáján, tágra nyitva nyílt, nagy, kék szemeit; és olyan szép volt, oly
                  megborzongató mód szép, hogy Imruska nem mert hozzá szólani...</p>
				</div>
				<div type="chapter">
					<head>4</head>
					<p>Mit ér a szép barack, ha tolvaj gyerkőc harapott már bele, s csak a csősztől
                  futtában dobta el? Mégis Döme bácsi csősszel sem restellte volna visszahozatni a
                  kertjéből eltűnt szép barackot, noha az nem is az övé volt, csupán agg szemei
                  gyönyörködhettek e színes hamvasságban. Csőszök híján egyelőre csak szidta a
                  tolvajt, s a pipogya gazdára dühöngött, aki nem tudta megvédeni a magáét; s Miska
                  különös szemrehányásokat hallott tőle: mintha csak tőle függne, hogy Nelli
                  visszakerüljön, vagy ha ezt nem, legalábbis kötelessége volna párbajban megölni
                  Gyulát.</p>
					<p>- Nem vagytok ti igazi férfiak! Másképp lett volna ez a mi időnkben!</p>
					<p>Döme bácsi, mint Agamemnón hajdan, vezérkedett volna Helénáért, s szívből
                  lesajnálta szegény Menelaoszt. A légycsapó türelmetlenebb lett kezében, mint
                  bárha: mintha csupa Gyulákat csapkodott volna. Parisz, mint elröpült légy, nyalta
                  valahol a cukrot; de ügyei itt maradtak - mert fiskális volt ő is -, s az
                  Elhagyott Asszony kereste már a jó nagybácsit, Dömét, bizonyos megkeresésekkel,
                  meghagyásokkal, fizetési felszólításokkal és számlákkal: mit csináljon velük?</p>
					<p>- Egy krajcárt sem a gazemberért! - kiáltott Döme, kolerikusan markolva nádszékén
                  a borospalackot, mely most még sokkal sűrűbben cserélődött, mint azelőtt. Döme
                  most sötét pápaszemet viselt, mert a szeme romlott, és szidta a negyvennyolcas
                  lapot apró betűiért. Öreg kanapéja unalmából szinte enyhülésként robbant ki a düh:
                  - Egyetlen krajcárt sem szabad fizetni! - Pedig egyébként bőkezű nagybácsi volt ő
                  s kötelességtudó keresztapa; védelmébe fogva az elárvult családot; hálából-e a
                  Gitta híres névnapi verseiért? Vagy inkább ezt is tüntetésből Gyula ellen? Ki
                  tudná megmondani? De Erzsi semmiben sem szenvedett hiányt, s háztartásának azelőtt
                  annyit akadozó gépe, minden ijedelem dacára, rendesebben kapta az olajat, mint
                  valaha.</p>
					<p>- Ne félj, terólad gondoskodom - mondta Döme bácsi -, s jobban, mint az a
                  pernahajder urad! míg a magad erejéből föl nem tudod nevelni a gyerekeidet. De
                  azért a gazemberért nem fizetek egy krajcárt se! s neked is megtiltom! hadd kapja
                  meg, amit megérdemelt! Becsukják! úgy kell neki! az olyan ügyvéd, aki nem számol
                  el a kliensei pénzével, rászolgált! Szégyen-gyalázat, hogy akad ilyen
                  Magyarországon! Ha egy krajcárt adsz érte: kitagadlak! A kisujjadat se mozdítsd
                  meg érte!</p>
					<p>Erzsi kezet csókolt alázatosan: mert ki ne volna alázatos pénzes nagybácsival, ha
                  két lánya kér enni? S pedig Gitta és Noémi jól ettek. S Erzsiben a tragikus dac is
                  dolgozott: igen! kapja meg, amit megérdemelt! csukják be! fosszák meg a
                  diplomájától! szégyent a szégyenért, amit őrá hozott! S ha
                  meglágyult volna - ha mégis megmozdult volna lelkében ama romantikus kisujj, az önmegtagadó mentőangyalé: a két lány enni kért, s
                  Gittának könyv kellett, s Noéminek szalag, s mindez közelebb volt. S mégis:
                  bántotta a hatalmi szó! Mert ki parancsol az ő kisujjának? S mint megpiszkált
                  gyerek, szenvedéllyel vetette magát könyveibe, mielőbb megmutatni, hogy megél ő
                  maga, s nem szorul alázkodó kézcsókokra. Ám addig is nem ártott a kézcsók; mert
                  Döme vén volt s újabban nyavalyás, ki tudja, mikor kerül elő a Testamentum a
                  fiókból? S Erzsi éles, asszonyi pillantása el-elkapta olykor az agg tekintetet,
                  amint Imruskán időzött, aki a Nelli arcával nézte vissza... Az Asszonyi Pillantás
                  érezte az Elhagyott Fiúcska előnyét abban a versenyfutásban, mely öreg nagybácsik
                  íróasztalának titkos fiókja felé szokott irányulni: s Döme-napra Noémi új ruhákat
                  kapott, s pántlikái versenyt lobogtak a Gitta rímeivel...</p>
				</div>
				<div type="chapter">
					<head>5</head>
					<p>Döme-nap már szeptemberre esett; alig néhánnyal Szent Mihály előtt; a harangszó
                  korábban zendült meg esténként; nagy hordók álltak csántéreiken a pincék nyitott
                  ajtajában; borszag lepte el a présházsorokat; kereplők szóltak a hegyeken.
                  Imruskát Döme bácsi néha magával vitte a szőlejébe; Zsón loholt előttük; s a
                  kisfiú Gádorosra gondolt, ahol már átélt egy szüretet. Imruska már iskolába járt;
                  a szavak emeletei épültek, de a rejtelmes Illat még föllengett közibük: mint a
                  föld szaga felhat a pincéből az épülő házban; s Gádoros emléke, határozatlanul,
                  ehhez az Illathoz tartozott. Imruska a nagyanyi szőlejére gondolt, a Cenci
                  néniére; míg Döme bácsi kinyitotta a nehéz présházajtót, visszafelé forduló
                  kulcsával, s kicsapta a présházszoba ablaktábláit, hol fülledt hűvösség fogadta az
                  embert, avas bőrszaggal, mely Döme nyáron át ott tartott bundájától és csizmáitól
                  eredt; s előtűntek a hazafias képek, Árpád emeltetése s Batthyány kivégzése, valamint a Vadásznaptár is; síp, agancsok, tarsoly. Döme e férfias rekvizitumokkal
                  izgatta a gyermek fantáziáját:</p>
					<p>- Ha nagyra nősz, s jól tanulsz: kapsz tőlem egy puskát!</p>
					<p>De Imrusra talán legjobban a csontmarkolatú nagy vadásztőr hatott: mert egy
                  rémmesét hallott Gittától, mely lelkében az édes Illat rejtett borzalmával
                  keveredett; kés, tőr, halál, szerelem, szép anyi és meggyilkolt költő! Gitta
                  kéjelgett ezekben a sejtelmes és regényes szavakban, s bizonyos perverz
                  büszkeséggel éreztette, hogy az ő elillant apjának is szerepe lehetett a
                  rémregényben, mely a kisebbik gyermek szívét megértetlenül is kimondhatatlan
                  titkos rettenettel töltötte meg. Imruska künn állt a présház előtt, vállain
                  átvetve zsinóros szarukürt, s kezében a nagy tőr - már rég veszélytelen
                  gyermekjáték -, s hányszor szerette volna, de nem merte, megkérdezni:</p>
					<p>- Ilyen késsel vágták el a Kováts Laci bácsi nyakát?</p>
					<p>Döme pedig nézte a kisfiút, aki annyira hasonlított eltűnt anyjához; nézte, hogy
                  áll ott, fölfegyverezve, mintegy az életre, kis vitéz, kis vadász! Nem volt
                  egyébként megelégedve vele! Szerette volna vadabbnak látni, pajkosabbnak: nagy
                  szemeinek tekintete, melyben nem értette a rejtett borzalmat, zavarba ejtette.
                  Már-már beszélni sem tudott vele, mint azelőtt, kiöntve vén szívének lelkesedéseit
                  s senkitől sem méltányolt düheit ez ártatlan hallgató előtt: most már szinte
                  valahogy attól félt, hogy a gyermek megérzi az ő öreg naivságát... Elcsüggedt, s a
                  maga régi gyermekkora jutott az eszébe, vad és durva gyermekkor, az idők
                  szemetesládájában, s oly siváran! Sőt fölvibrált az egész élete, az élet e kis
                  katonáját látva: a maga dicső katonasága, Magyarországért, mely íme elbukott, s
                  ma osztrák provincia! Stanci, akivel húsz évig vártak egymásra, s aki aztán
                  beteges asszony lett és meghalt! S az ő fia, Ákos, akit a nők tettek tönkre!... És
                  egyedül maradt öregségében, mint a leszedett ág... míg meg nem jelent a kertjében
                  Nelli... és ez a kisfiú, aki most itt van még, utolsó emléknek, és akivel nem tud
                  mit beszélni, oly zavaró tekintettel néz rá nagy, szép szeme, mely mintha csak a
                  haszontalan anyja szeme volna...</p>
					<p>A ribizkebokrok a tanya körül már egész elhervadtak; túl egy kerek domb volt
                  mihaszna akácossal, amin Döme csak bosszankodni tudott.</p>
					<p>- Ideje hazamenni! - S pattogva ment haza, ahol Bábi várt rá a vacsorával, melyhez
                  maga hozott új üveg bort a pincéből. És a sétára való tekintettel, mivel hűvös
                  estében ért haza: most vöröset hozott, a legerősebből, melyben
                  legengesztelhetetlenebb dühe forrt arra a gazember Gyulára.</p>
				</div>
				<div type="chapter">
					<head>6</head>
					<p>Döme bácsi szigorú állásfoglalása Gyula ellen nem maradt hatás nélkül Sóton; s
                  nagyrészt ennek köszönhető, hogy az Ügyvédi Kamara nem kevésbé szigorú állást
                  foglalt a Gyula homályos ügyeivel szemben. Döme ősz fejét köztisztelet vette
                  körül; s különben is: sóti fiskálisok nesztora volt ő, minden kíméletet
                  megérdemelt. Csak egy szót kellett volna szólnia s jótállni ama kék hasú bankók
                  néhányáért, melyek a Gyula zsebében azóta, különös pillangók, fehérekké váltak, s
                  elrepültek: s meg lehetett volna menteni a családot attól, hogy botrányához
                  szégyen is tapadjon. Az összeg nem volt oly nagy - a Döme zsebének. S a
                  kárvallottak hajlandók lettek volna egyezségre. Ám Döme nem mondta ki azt a szót.
                  Sőt egészen másforma szavakat mondott.</p>
					<p>- Aki ennyire megfeledkezik magáról: nem érdemel semmi kíméletet! - Döme a római
                  Brutust idézte, s az ügyvédi hivatás szentségét, mely szegények istápja s törvény
                  ellenőre. Hol a bizalom, ha nem az Ügyvédben? S az minden társas lét “támasza,
                  talpköve”. Döme nem ismert mentséget ama zsaroló prókátoroknak, kik e nemes
                  mesterséget bélyegessé tették. Holott azok nem dobták el a törvénykönyv pajzsát.
                  De Gyula bűne meztelen s szemérmetlen. Döme filippikákat tartott, s Drakónért
                  kiáltozott.</p>
					<p>E filippikákat minden oldalról a vitustánc kísérte, melyet Gyula oly bölcsen
                  elképzelt: a sóti nyelvek és ajkak vitustánca. Gyula alakja távolléte alatt
                  félelmes arányokat öltött a sóti fantáziában. A különös gyászfáklyát, melyet
                  Borzsák tiszteletes beszéde gyújtott a szegény Kováts Laci temetésén, azóta
                  folytonos szelek lobogtatták. A Gyula és Nelli elutazását követő napokon át a
                  szenzációt egészen háttérbe szorította az új szenzáció, mely egy lovon s két
                  keréken ácsorogta végig Sót piacát s utcáit: az öreg, fecsegő Csontváry doktor
                  közismert fogatán. Csontváry doktor volt az, aki a szökött szerelmeseket a
                  nagyhajmási váróteremben meglátta. A doktor izzadva s sárga lüszterkabátját
                  lengetve állt, és hadonászott a kocsi mellett. A Szerelem szenzációja
                  elhomályosította a halálét, s idő kellett, hogy a kettő összekapcsolódjon. De már
                  a fáklya megint fellobogott, s csúnya kormokat hányt. Logika nem sok volt ezekben
                  a lobbanásokban: különben a kisebb vád eloltotta volna a nagyobbat; mert minek
                  kellett volna gyilkolnia, ki már sikkasztott pénzzel megtöltötte zsebét? De a
                  korom nem oltja a lángot, csak szennyezi. Hősök kétfélék vannak, mint angyalok: s
                  Gyula fekete hőssé nőtt, egy új Nopcsa báró! Noha az igazi gyilkost már elfogták,
                  egy nyomorult pincér személyében. Égett, minden logika ellen, a legenda s
                  bevallatlan, mert ki vallotta volna, hogy hisz benne?</p>
					<p>Miska igazságérzetét bántotta ez, mert ő vetélytárssal s ellenséggel szemben is
                  igaz bíró volt; de talán más érzések is működtek itt, kevésbé egyszerűek s kevésbé
                  is elmondhatók, mint Justitia asszony szerelme. Mert bizonnyal a kliensek pénze
                  legalábbis - noha ezek nem szegény kliensek voltak - bosszúért kiáltott, s ha
                  mégis Miskának Döme bácsi filippikái kényelmetlen érzést okoztak, ebben aligha
                  volt részes Justitia. Ez más szerelem műve volt, mely ellentmondóbb s kevésbé
                  átlátszó, mint elvont asszonyoké: mert nem ellentmondás-e, hogy Miskát ily melegen
                  érdekelte jó hírneve annak a férfiúnak, ki családi szentélyét megrabolta? Miska
                  bírói szívét elszorította a gondolat, hogy Nellit egy becstelen, társadalomból
                  kitagadott ember karján kell képzelnie, akit hivatalos ítélet bélyegzett meg, s
                  akiről már minden mendemonda elhihető. Miska feddhetetlen s önmegtagadással
                  dolgozott a Tévedt Asszony javán, s nem a maga kedvéért siettette a válást minden
                  fórumon, a papokat is megkilincselve. Neki már mindegy volt. De Nelli még új
                  életet kezdhet.</p>
					<p>- Egy új férj karján - gondolta -, s Gyula is tán megembereli magát őérte. S tán boldogabbá teszi, mint én tudtam. - Elhitette
                  magával, hogy szívből kívánja ezt. Ó, ő nem tudta boldoggá tenni! Most legalább
                  nem áll útjába a boldogságának. De a Törvény, amelynek őre volt, teljes szigorral
                  fenyegette ezt a boldogságot; s Miska törvényhű fantáziáját nem hagyta nyugodni a
                  kép: Nelli a züllött, talán börtönviselt sikkasztó karján! S ez volt az oka, hogy
                  Dömével szemben a Família becsületére hivatkozott, s megtagadva a Bosszú
                  szellemét, inkább engedékenységre igyekezett bírni a pattogó öregurat, aki
                  légycsapójával dühösen csapkodva ismételgette:</p>
					<p>- Nem vagytok ti férfiak!... Nincs bennetek egy csöpp férfiasság!</p>
				</div>
				<div type="chapter">
					<head>7</head>
					<p>Mindamellett Miska nem talált nyugalmat: noha ő bizonnyal mindent megtett, amit
                  kellett és lehetett, s nem vethetett magának semmit a szemére. Azt mondják: a jól
                  teljesített kötelesség öntudata minden adverzitásban megvigasztal; s Miskának is
                  gyakran fülébe zenélt, diákkori emlékeiből, a Justum ac tenacem
                     propositi virum...[13]
               </p>
					<p>- Tedd, amit tudsz, s a többit bízd a sorsra... Aki önmagával elégedett, nyugodtan
                  alhatik...</p>
					<p>De Miska mégsem aludt nyugodtan. A percek és napok morfincsöppjeitől is hiába
                  várta a gyógyulást. Sőt amint az idő haladt, sebei idült gyulladásba mentek át.
                  Miska kitiltva érezte magát az emberi társaságból, s egyedül aktáival
                  foglalkozott. Ezért szabadságát is őszre halasztotta, mint más évben is szokta,
                  mikor Cenci nénihez mentek a szüretre. Ám az idén nem állt Püspök a ház elé két
                  erős lovával, hogy Gádorosra vigye a családot: s Imrusnak a Döme bácsi kedvtelen
                  szüretével kellett megelégedni. De a szabadság itt volt, s Miska akták nélkül
                  maradt, különös ürességgel. Mit csináljon? Sétái Imruskával egyre hosszabbak
                  lettek, s ezek voltak a legnagyobb biztonság órái számára: a kisfiú nem is
                  sejtette, hogy tulajdonképp nem ő fogózik az api kezébe; hanem api fogózik
                  kétségbeesetten az övébe. Este azonban, mialatt Imruska elnyomva az egész napi
                  fáradságtól, mert már iskolás napok voltak ezek, s Vivi dada meséi nélkül is, mély
                  álomba merült a szomszéd szobában, Miska egyedül volt csibukjával a bő butykosú
                  íróasztallámpa fénykörében, s úgy érezte, hogy valami nincs rendben a világgal
                  körüle. Amint eltűntek előle a kék papírok, amik rendről és igazságról beszéltek s
                  a hatalmas Államról, mely gépiesen megtorol minden bűnt és rendetlenséget, s
                  nyugodt életet biztosít az ő szolgáinak: Miska elszédült, mint akinek egy jótékony
                  fátyol hullt le a szeméről, egy jótékony, de mégis hazug fátyol. Hol volt a
                  nyugodt élet? Hol volt a rend és igazság? Mit ért itt az Állam? Rendetlenségek és
                  bűnök voltak körülötte, amiken az Állam nem tudott segíteni, és semmi sem történt
                  igazságosan. Ő jó volt, és jót akart mindenkinek: ő igazságos volt mindenkihez:
                  de őhozzá igazságosak voltak-e? Megbűnhődik-e a rossz? De még zavarbaejtőbb
                  kérdés: rossz-e a rossz? Mily enyhülés volna Nellit egyszerűen rossznak látni, s
                  Gyulát gazembernek, mint Döme bácsi látta! De lehetett-e Nellit így látni? S
                  lehetett-e kívánni bűnhődését? Elfeledni s minden érzelmet a gyermekre áldozni?
                  De mihaszna kerültek a hűtlen nő arcképei fiókok mélyére, mikor maga a gyermek
                  eleven arckép volt!</p>
					<p>Miska könyveket hozatott le a padlásról, hogy estéinek unalmát elűzze: mely több
                  volt unalomnál. S az udvaron az öreg Vivi dada egyenkint húzta ki a portól gőzölgő
                  köteteket a pókhálós ládából, tornyokba rakva, hogy kiporolja.</p>
					<p>- Ennyi könyv, istenem, ennyi könyv!</p>
					<p>Miska melankolikusan nézte a könyvtornyokat, mint aki falakat építene földrengés
                  idején. Ám a falak sarkait már az egér is kikezdte: egy szimbolikus egér! Miska
                  föl-fölemelt egy-egy kötetet, s föllapozta: egy Horatius volt, melyben még
                  ismerősen rémlettek a versek, de már nem mindig tudta rekonstruálni! Egy Tacitus,
                  amelynek első lapjára még valamely dédapja írta be a fia születésének évét: Natus Michael 779. Vörösmarty költeményeinek egy elárvult
                  kötete. S a Dalok Zsengéi, egykori önképzőkörének
                  kiadványa. Grammatica Ungaro-latina Sylvester Jánostól,
                  Kazinczy által. Ez nemigen érdekelte Miskát. Hosszabban időzött a Fényes-féle Magyarország statisztikájá-nál, amelyben föllapozta Sótot,
                  csodálva a változásokat, melyek a könyv dátuma óta estek a városban: például
                  Fényes még csak két izraelita családot ismert Sóton. Hát a könyvek is
                  megöregesznek, mint az emberek! Miska szótlanul rakta vissza a ládába ezeket, a
                  nagy görög szótárakkal együtt, melyekkel ifjú nadrágjait vasalta hajdan, s a Napló-val, melyben Gyulával levelezett a barátság szent
                  problémáiról.</p>
					<p>Imruska csalódottan nézte, hogy kerülnek vissza évtizedes fekhelyükre a könyvek,
                  melyekben ő már képeket reméllett, vagy talán azt hitte, meséket fog tudni
                  kiolvasni belőlük, mint Gitta! Ő még nem falat keresett a könyvekben, hanem
                  ablakot, amin át az ismeretlen nagyvilágba lásson! Néhány jogi könyvet azonban
                  visszatartott Miska, s felállította sorba az íróasztalára, a bő butykosú olajlámpa
                  mellé; ezekben azonban nem volt kép. Az észjog elemei
                  hevert sokáig nyitva az ott feledett csibuk és a széles papírvágó között, mely
                  hasonlított a Döme bácsi vadászkéséhez; s Imruska kibetűzte az Észjog szót.</p>
					<p>- Api, mi az: Észjog?</p>
					<p>- Az, fiam, arról szól, hogy mit szabad az embernek, és mit nem szabad. És miért
                  szabad, és miért nem szabad? És hogy mit jelent, ha valami a mienk? - Miska próbálta magyarázni, de beletűnődött. Micsoda játék ez, és
                  milyen más a valóság! És a szabályok, mint lyukacsos hálók, amiken átfolyik az
                  élet vize!</p>
					<p>Imruska meg is szagolta Az észjog elemei-t. Különös dohos
                  szaga volt a hosszú padláson-fekvéstől, s azonkívül beitta az erős pipaszagot. Ez
                  a keserű és férfias szag mindjobban elterjedt a lakásban, és egészen elnyomta már
                  az Illatot, melyet anyi hagyott...</p>
				</div>
				<div type="chapter">
					<head>8</head>
					<p>Miska a szabadság alatt is mindennap bement a hivatalba; éspedig túl korán: mert
                  az álomtündér fukar volt pásztoróráival. Miska didergett a hideg hajnalok
                  szürkeségében, és sietett kimenni hazulról; templomba induló anyókák s fűéhes
                  tehenek közt. A Palota még árva volt ilyenkor, s Miska hivatalszobája ablakán
                  törlőrongyot rázott ki Piros, a szolga. Miska tehát egy darabig még sétált a
                  Palota előtt, az úgynevezett “libapromenádon”, melynek közepén az Elemi Iskola
                  állt. Az iskola még aludt, s a nagy csengő, gerendabitóján csüggve, várta, hogy
                  fölébresszék. Miska okos kisfiára gondolt, s közben föl-fölnézett a Palota magas
                  ablakaira: takarítanak-e még? A Törvényszéki Palota volt az egyetlen kétemeletes
                  épület Sóton, s ablakai hosszú, szigorú impozáns sorokat alkottak. Míg a takarítás
                  tartott, ezek az ablakok mind tárva voltak, kivéve a középső rész rácsos, nagy,
                  megvasalt tábláit, melyek mögött a börtönök rejtőztek. Most mentek vízért a
                  vízhordó rabok a libapromenád közepén álló szivárványos kúthoz; nagy vedreket
                  egyensúlyozva a füles rúddal vállaik mérlegén. Ezek a vizsgálati foglyok voltak,
                  akiket patriarkálisan fölhasználtak ilyfajta munkákra; szabály szerint csapatban
                  kellett volna jönniök az őrrel; de jöttek egyedül is. Mind nagyon jámborul
                  viselkedtek; noha főbenjáró bűnösök is gyakran akadtak közöttük: véres bicskázások
                  és hírhedt lólopások hősei. A betyárvilág emlékei még éltek Sót környékén; de
                  Rózsa Sándor régen vasban ült már, s ez a Rend kora volt. Gyilkosok és lókötők
                  alázatosan köszöngettek a Bíró Úr előtt. Miskának jólesett ez: mindenesetre a Rend
                  és Igazság szellemét képviselte ő most, mely ezekkel a durva és együgyű bűnökkel
                  szemben legalább mégis abszolút. Ó, Abszolútum, Rend és Igazság, miért vágyik rád
                  az emberi kebel? Bár ítélnének minden dolgainkról ily tisztán, világosan a Lélekbe
                  írott Törvények, melyek bizonyosak, mint a kétszerkettő! Ámbátor a kétszerkettőt
                  is döngetik már egynémely német elmék. De Miska magyar volt, s nem tagadhatta meg
                  a Józan Észt, s a Lélekbe írott Törvényeket. S ahol e Törvények tisztán olvashatók
                  voltak: ott Miska feje fölemelkedett, atyai szigorral, a szerencsétlenek előtt,
                  kiknek szemében még ez a tiszta írás is elhomályosult.</p>
					<p>A vízhordó rabok közt különösen feltűnt Miskának egy görbe nyakú, nyápic emberke,
                  akit nem ismert; ez szemmel láthatólag nagyobb fáradsággal vitte a vedreket, mint
                  a többi: hisz legtöbbjük tagbaszakadt betyár, herkules volt. A nyápic meg-megállt,
                  és letette terhét, köhögni: ilyenkor furcsán kapkodta zöld szemét, s óriás kezeit
                  darócnadrágjához verdeste. Ha Miskát meglátta, ijedt hunyorgatásokkal köszönt, a
                  térde megcsuklott, s megtörtént, hogy majdnem nyakába loccsantotta a vizet,
                  ügyetlen alázatában. Miska valahogy megsajnálta ezt az emberkét; mert a szenvedés,
                  mint a tűz, megkeményíti az agyagot, de meglágyítja az aranyat; s Miska szíve
                  arany volt, úri fém. Egy reggel, mikor már hatodik pár vederrel ment el mellette,
                  s hatodszor ismételte félszeg köszönését: Miska megállt, és megszólította:</p>
					<p>- Hát maga mit vétett?</p>
					<p>A nyápic hallgatott, mintha nem értette volna a kérdést, s szemei ugráltak, mint
                  légy a kutya elől.</p>
					<p>- Mit vétett? Miért van itt? - kérdezte újra Miska.</p>
					<p>- Én nem tehetek róla, kérem - felelt a malefaktor, a dacos vállvonítás s a riadt
                  védekezés különös vegyülékével.</p>
					<p>Miskának idegen volt ez a hang. Miska máskor is tett föl már hasonló kérdést, s
                  ismerte a rendes választ: “Nem vétettem én semmit, tekintetes uram!” Miskát
                  ingerelte a nyápic felelete. - Valami oka csak van, hogy idejutott. Semmiért nem
                  hoznak ide senkit.</p>
					<p>A nyápic nem szólt, csak ijedten hunyorgott, szinte visszakapkodva pillájával,
                  amit már mondott is.</p>
					<p>- Hát miről vádolják? - kérdezte Miska türelmetlenül.</p>
					<p>- Engem? - kapta el a fejét a darócruhás, mintha megütötték volna. - Engem,
                  kérem?</p>
					<p>- Magát hát. Lopott? Rabolt? Vagy megölt valakit?</p>
					<p>- Egy urat... - A rab motyogásából olyasmit lehetett kivenni, hogy valami urat ölt
                  volna meg.</p>
					<p>- És maga tagadja? - Miska, felséges közönnyel nevek és részletek iránt, a bíró
                  kérdését tette fel.</p>
					<p>- Én? Én nem tagadom, kérem - riadt a rab, mintha egy újabb vád ellen védekezne. -
                  Én semmit se tagadok.</p>
					<p>- Hát miért ölte meg? Haragosa volt az illető? - Noha igazán nehéz volt föltenni,
                  hogy ez az emberke így elbánjon a haragosával.</p>
					<p>- Nem, nekem nem, kérem - tiltakozott is ugyanaz a védekező hang. - Én nem is
                  ismertem.</p>
					<p>- Nem ismerte? Hát akkor miért ölte meg?</p>
					<p>- Nekem öt gyerekem van, kérem. És a Rót úr azt mondta, rögtön elmehetek. Én,
                  kérem, azt se tudtam, mit csinálok. Tetszik tudni, ott volt a kés az asztalon. Azt
                  hittem, rögtön a Rót úrba szúrom. Rám is kiabált: “Tegye le már azt a kést!” - de
                  én nem tettem le. Erre Rót úr elment, én pedig - én is elmentem, és még mindig a
                  markomban a kés.</p>
					<p>- Látja, és ártatlan embert ölt meg vele. - Miska már tudta, kivel áll szemben, s
                  az első érzése különös öröm volt: ki adhat számot ily érzéseiről? Itt állt a
                  Kováts Laci gyilkosa, kétségtelen és nyílt bevallásban. S mintha ez a szegény
                  ördög a maga bűnének véres rongyaival segítene elvonni a gyötrő Szemek figyelmét
                  Nelliről. Miska jóindulatú tekintetet vetett a gyilkosra: mire az föloldódott,
                  kiáradt.</p>
					<p>- Amint az utcán voltam, már nem haragudtam a Rót úrra. A Rót úr az urakból él, a
                  Rót úr csak azt teszi, amit az urak kívánnak, muszáj neki. Már eszembe se volt a
                  Rót urat bántani. Csak a pénzt láttam folyton magam előtt, annyi pénz volt! És
                  valami egyre beszélt nekem! “Olyan kevés kéne! olyan kevés kéne, hogy családostul
                  boldog légy egész életedre! és az urak csak úgy dobálják! azt se tudják, mit
                  tegyenek vele!”</p>
					<p>- Azért rabolni és gyilkolni kell? - kérdé szigorúan Miska. Szavából az Állam
                  szólt, a Jogrend védője s a Tulajdon ős ösztöne, mely még nem húzta ki gyökerét
                  apái földjéből: noha magának talpalatnyi sem volt. - Az urak azt tesznek a
                  pénzükkel, amit akarnak: mi köze ahhoz magának? Tisztességgel szerezték, ők vagy
                  az apjuk, vagy valamely nagyapjuk. Tisztességes munkával szerezhetett volna maga
                  is, amennyi magának elég: s akkor nem volna itt.</p>
					<p>Különös jelenség, s csak Miska igazságérzetét dicséri, hogy valami rossz
                  lelkiismerettel mondta az utolsó szavakat: noha kétségtelenül helyes és okos
                  szavak. De túlságos aránytalanság volt, pénz és munka dolgában, Wintersberg báró
                  s e szegény ördög között! S Miska megérezte a Pénz és Munka fordított viszonyát:
                  matematikai paradoxon! Miska matematikája legalább élénken tiltakozott: alapulván
                  a Munka és Tisztesség ekvivalenciáján. Munka, mint a nap, mindenkinek jut, ki
                  árnyékba nem áll; s egy apróbb tétel szerint, öt éhes kis szájnak öt nagy karéj
                  felel meg. De hol a Tisztesség boros asztalnál ül, az öt kis száj üresen tátogat,
                  s a kétségbeesett Munka kést fog a markába: hova lesz ott a Matematika? “Keress
                  munkát!”: könnyű ezt mondani; de Sót kegyetlen az idegenhez, s ki tűri még széke
                  mögött a pincért, kit a boros asztalnál ülő Tisztesség megbélyegzett? Mindez
                  magyarázza a kényelmetlen érzést Miskában, aki nem ismerte a munkaközvetítők és
                  éjjeli menedékhelyek világát, mely az ifjú Pesten már várhatott erre a toloncra.
                  Ámde mégis: nem élünk-e rendezett Államban? S nem segíthet-e mindenki magán, ha
                  bírja idegekkel? Aki gyilkolt, annak nem lehet igaza semmiben. Miska a Törvényre
                  nyomta tenyerét, mintegy Bibliára: s ez jó támaszték volt a jó bírónak, atyailag s
                  mégis megvesztegetlenül, ereszteni útjára vedrével a szegény, “gázolt sorsot”.
                  Mindazáltal aznap munkája rosszul ment, sétája tűnődő volt, s bizonytalanul
                  felelgetett Imruska kérdéseire. Szenvedő lelkében jó talajt lelt az emberi
                  szenvedés, s itt két áldozat volt: a gyilkos és akit meggyilkoltak. S a romantikus
                  jelenet, a kétségbeesett késes emberrel a holdfényes utcán: egyre előtte állt.
                  “Akkor megláttam a szegény Kováts urat, amint ment a holdban, és a zsebét
                  tapogatta: ahol a sok pénz volt. Láttam, hogy részeg; és, tessék elhinni, én is
                  olyan voltam, mint a részeg.” De részegek néha csodálatos óvatossággal tudnak
                  lopózkodni, átmászni kerítéseken, nyitni és csukni ajtókat: kivált, ha öt éhes
                  száj vár otthon.</p>
					<p>Miska aznap este megint sokáig ült az Észjog mellett. De mit ér az Észjog, hol a
                  világ nincs ész szerint rendezve? Az óra éjfélt ütött, Imruska fölnyöszörgött
                  álmából, és a szobában kísértetek jártak: holtak és elevenek kísértetei.</p>
				</div>
				<div type="chapter">
					<head>9</head>
					<p>Másként minden kerékvágásba látszott jönni már, ahogy Miska az adott helyzetben
                  legjobban kívánhatta. A válópörök simán lefolytak; eleinte baj volt Erzsivel, aki
                  elvileg nem akarta férje szabadságát visszaadni: nyílt ellentmondásban régibb
                  elveivel. De Döme tanácsa parancsnak hangzott, s a “nagybácsi titkos fiókja” most
                  is jó volt egy engedelmes kézcsók erejéig. Gyula “makacsságban” maradt ez ügyben:
                  még hollétét sem tudták; ám levele itt volt, s az ügy nem okozott nehézséget.
                  Nyilván a “hűtlen elhagyás” esete forgott fönn. A bírák jóindulata összeesett a
                  helyzet követelményével. Döme és Miska ugyanazt akarták: noha más szempontból.
                  Döme csak Gyula ellen mennydörgött: akit ki kell vetni a famíliából; de Miska
                  szívében a hűtlen asszony lovagja volt most is. Ez a szív, mint újra és újra
                  jeleznünk kell, egy bíró szíve volt, s nem tűrhette, hogy Nelli bármiben is
                  törvényen kívül álljon. Remélte, hogy Gyula tudni fogja kötelességét,</p>
					<p>De hát hol volt Gyula? És hol Nelli? Merre siklottak e világ habján, mint eloldott
                  csónakok? Nem verte-e őket már szét az ár? Miska kikötőt szeretett volna nekik
                  készíteni, noha szíve szorult a gondolatra, hogy ők együtt, kettesben kikössenek.
                  Miska már látta gyönge virágszálát tépetten, a part iszapjában, és taposva. Miskát
                  rettenetes képek gyötörték, nyugtalan álmai voltak, a Nagyváros rémhelyeit látta,
                  mely valóságos iszap, tépett virágok számára. Törvény, Rend, Állam mit értek itt?
                  Egyetlen bizalom az Emberben lehet: a férfibecsületben s a lovagi kötelességben,
                  melyet tán Gyula tudni fog. Vékony bizalom egyébiránt; Miska mégis erősen
                  kapaszkodott e szalmaszálba; de hát hol volt Gyula? S tudja-e, hogy megnyílt az út
                  e Kötelesség előtt? Miska, bár ízlése ellen, gondoskodott róla, hogy a
                  házasságok hivatalos fölbontásáról rövid hír jelenjen meg a Sótvidéki Közlöny-ben, melyet most a fiatal Schapringer vett át, a Manó
                  úr irodalmi hajlamú öccse, a Gyula társától, aki a helybeli nyomdász volt,
                  kétségbeesett kis figura egyébként, mert ugyan micsoda szellemi termékeket kell
                  kinyomtatni Sóton? A legfiatalabb Schapringernek azonban nagy tervei voltak,
                  melyekről lesz szó még. Miska tovább kapta a lapot, mint Gyula idejében; s mikor
                  az első példányokat visszaküldte, Schapringer kiadó személyesen tisztelgett nála,
                  eloszlatni minden félreértést; a tiszteletpéldány most már az ő tiszteletét fejezte ki, Gyulától egész függetlenül. Schapringer
                  szerkesztő örült, ha bármiben szolgálatára állhat. Finom diszkrécióval kérdezte
                  meg, nem kellemetlen-e, ha tudósítást közöl a válópörökről? Így jelent meg ama pár
                  soros “törvényszéki hír” abban a reményben, hogy Gyula talán, bárhol van is,
                  kíváncsi a Sótvidéki-re.</p>
					<p>Gyula azonban nem adott életjelt, holott Miska, megható türelmetlenségében, már a
                  diszpenzációt is kijárta az elillant párnak. Gyula nem adott életjelt, s ki
                  csodálhatta ezt, aki homályos ügyeit ismerte? Ó! Nelli egy szökött ember karján
                  járta a világot, aki talán nevét is kényszerül elálcázni. Ez rettenetes gondolat
                  volt Miska számára, s ha erősebb gátlások nem tiltják, talán maga fizeti ki a
                  Gyula tartozásait, noha nehéz lett volna annyi pénzt összeszednie. De micsoda bíró
                  s micsoda férfiú lett volna, aki ezt megteszi? A Bíró és a Férfi erősen állt még a
                  világ előtt, s csak magányos órákban hadakozott verten egy másik emberrel. Szörnyű
                  órák voltak; míg egy este, Imruskával fáradtan érkezve a rendes sétáról, otthon
                  váratlan vendéget talált, aki megint a legfiatalabb Schapringer volt, fontos
                  hírrel ülve a szőlőlugasban, mely Miska és Gyula emlékezetes leszámolásának tanúja
                  volt hajdan. Késő ősz volt már, s a zöldbe cövekezett, mohos faasztalon, hol jobb
                  időkben a borosüveg állt, most hervadt szőlőlevelek hevertek, megkunkorodott
                  száraikkal; amiket a szél seprője ott feledt. De Velencében, éppen ez napon,
                  ragyogott még a népes lagúna, s a Lídón tombolt a meztelen Sabbath. Különös
                  korrespondencia volt a sóti ősz s a velencei nyár közt: mert modern földünket
                  hálóba bogozzák a lelkek csomói, s a szavak röpködnek, sorshintő darazsak, virágok
                  s kórok közt.</p>
					<p>- Atyám izenetével jövök - szólt a legfiatalabb Schapringer, akit mindenki csak
                  Dolfikának hívott -, ő pedig telefonüzenetet kapott a bátyámtól, aki Velencében
                  van. - S Gyula ismét megjelent a lugasban, legalább szellemileg, és karján
                  Nellivel, inogva az Elképzelés lagúnáján, s tűnő gondolában. Miska azonnal szaladt
                  Erzsihez, az esti kerten át, hol a tamariszk állt, s ahonnan nézve a jegenyeakác,
                  már félig csupaszon, mint kiszáradt ciprus, hajlongott a szélben. S iratok
                  kerültek elő az Erzsi szeszélyes fiókjaiból, melyeket Miska otthon, vacsora után,
                  borítékba rakott, más iratokkal s egy férfias levéllel, a bő butykos lámpa
                  fénykörében, míg a Vivi dada Imruskának a tengerről mesélt, s az asztalon
                  hallgatott az Észjog.</p>
				</div>
				<div type="chapter">
					<head>10</head>
					<p>Az ősz múltával lejárt a szabadság is, s Miska ismét referált vagy elnökölt a
                  tanácsüléseken, mert közben tanácselnökké nevezték ki. Szomorú előlépés, hol nem
                  lép velünk az Asszonyi Hiúság, ujjongása apróbb ugrásaival! Az évi munka
                  újrakezdődése egyébként alig változtatott Miska életmódján: hisz szabadsága alatt
                  is rendesen bejárt ő a hivatalába, s mindig talált hátralékos dolgot. Miskát a
                  legjobb bírónak kezdték emlegetni az egész tábla területén, s még elméleti
                  képzettségéről is csodákat beszéltek, meglátván asztalán Az
                     észjog elemei-t. Miska valóban teljes szívvel bíró volt most, egyetlen
                  szerelme maradván Justitia asszony, ki talán nem kevésbé rejtélyes s ingatag, mint
                  földi asszonyok.</p>
					<p>Befejeződvén a nyomozás, Miska büntetőtanácsa kapta meg, más új ügyek között, a
                  Kováts Laci-féle gyilkosság ügyét is. A szenzációból mostanra már száraz akták
                  lettek; s Gyulát igazán már csak a felelőtlen lúdbőrzés hozta az esettel
                  kapcsolatba: noha ördögi renoméja semmiben sem csorbult. Az ok eltűnt, az okozat
                  megmaradt: ez az események logikája. Gyulát egyébként beidézték a tárgyalásra
                  tanúnak, az idézést azonban nem tudták kikézbesíteni, minthogy Gyula címe ez
                  időben már ismét ismeretlen volt. Ekként a tárgyalás, melybe csak Gyula jelenléte
                  tudott volna még izgalmat vinni, teljesen simán zajlott le, és semmiben sem
                  különbözött egy közönséges és előre tisztázott rablógyilkossági ügy tárgyalásától.
                  Gyulát csak maga Gyula hozhatta volna már gyanúba. A közönség sem érdeklődött,
                  lévén akkor még hallatlan a divat, mely a tárgyalótermekből színházat csinál, s a
                  komoly Themiszre Thalia attitűdjét szuggerálja. A terem üres volt. Csak a kis,
                  “gázolt sors” vonaglott a deszkán, antik fátumok talpa alatt, melyek ma sem
                  kegyelmesebbek, mint Ibükosz idején.</p>
					<p>Miska, a bíró szigorú lelkiismeret-vizsgálása után is, teljes nyugalommal s
                  elfogulatlansággal léphetett az Igazság pódiumára: mert akire mint magánember és
                  férj nem gondolhatott sine ira, azt inkább még örült
                  tisztán látni és távol az ügytől! Ám az ördög különösen ravasz, s micsoda górcső
                  láthat le tisztán bizonyos Küszöbök és Vízszínek alá? Furcsa módon szövődnek a
                  hálók, s ki tudja, mennyit köszönhetett a szegény “gázolt sors” a fátumos talpak
                  szigorából annak az elfogultságnak, mely egy másik ember ellen - vagy inkább egy
                  másik ember körül - felhozott Miskában? Talán mégis valami rossz lelkiismeret volt
                  itt, mélyen a küszöb alatt, mely önmagának cáfolatára szomjazott - bírói hiúság,
                  lehetetlenné tenni az ira és studium
                  [14] legkisebb látszatát, nem annyira mások, mint
                  önmaga előtt, ahol talán még nem felesleges... Ki lát bele az ítélő lelkébe? És
                  tán láthatatlan a vizek mélyén, hova nem ér górcső, ekkor is ott kísértett az
                  elveszett asszony, aki egy elhíresztelt ember karján járja a világot... Bizonyos,
                  hogy mennél határozottabban és keményebben sújthatott le Miska az előtte álló
                  közönyös vádlottra, annál nyugodtabban érezte magát. S nyugodt is lehetett, mert a
                  pincér ügye rosszul állott.</p>
					<p>- Amennyire emberileg bizonyos lehet valami: bizonyos a vádlott bűnössége - mondta
                  Gruber Franci, immár az öregebb bírák egyike, noha még állandó alakja a sóti
                  zsúroknak, örök fiatalember, hivatalos ügyekről fontoskodva a mamák előtt. Sót
                  ilyen alakban vette tudomásul a tényállást: ez a mondás is azonban végelemzésben
                  Miskától származik, aki az elnöki szobában jelentette azt ki, szokása ellenére,
                  mert nem szokott előre véleményt kockáztatni.</p>
					<p>A bűnösség csakugyan kétségtelennek látszott, noha a vádlott újabban tagadni
                  kezdett: kissé későn! Minthogy vallomásai egymásnak folytonosan ellentmondottak:
                  azokra nem lehetett adni semmit. Most már azt is tagadni próbálta, hogy a
                  Mexikóból távoztában a kést magához vette volna: pedig ezt szemtanúk
                  bizonyították. Sőt az is kiderült egy másik pincér vallomásából, hogy a mexikói
                  est szenzációja után a vádlott kérdezősködött a kollégáinál Kováts Laci felől:
                  kicsoda? hol lakik? S a feleletek még az özvegy Hofmann-né hónapos szobájának
                  magános fekvéséről s udvari különállásáról is tájékoztatták. Ilyenformán kevéssé
                  látszott valószínűnek az az állítása, amit eleinte hangoztatott: hogy
                  önkívületben járva az éjjeli utcákat, véletlenül látta meg a hazatérő ittas
                  áldozatot, és tettét a pillanat sugallta. Ellenkezőleg: az egész eset a
                  leghatározottabban az előre megfontolt rablógyilkosság képét mutatta. Igaz, hogy
                  szánalmasan ügyetlen és naiv módon végbevitt gyilkosságét.</p>
					<p>A naiv gyilkos azonban, mint mondtuk, váratlanul tagadni kezdett az utolsó
                  kihallgatások alkalmából, s tagadását a főtárgyaláson is fenntartotta. Miskát
                  valósággal kihozta sodrából ez a csökönyös és ostoba tagadás.</p>
					<p>- Nézze, evvel csak nehezíti a helyzetét. Ha nem maga követte el a gyilkosságot,
                  akkor hogy került a kés a maga kezéből a tett színhelyére?</p>
					<p>- Nem tudom.</p>
					<p>- De hát mégiscsak tudnia kell, hogy hova tette a kést?</p>
					<p>- Elvesztettem.</p>
					<p>- Ugyan ki hiszi ezt el magának? És ha nem bűnös, mért vallott magára?</p>
					<p>- Tekintetes úr, kérem. Énnekem úgyse hittek volna. Engem megvertek volna, és
                  mégse hittek volna. Én nem mertem eltagadni semmit.</p>
					<p>- Ugyan ki verte volna magát? - Miska fölháborodott az igazságszolgáltatás
                  szerveinek ilyen ostoba gyanúsításán. S eszébe jutott a saját első találkozása a
                  vádlottal, amikor az ijedten tiltakozott a gondolat ellen, hogy ő valamit tagadna.
                  Ez azonban megint a vádlott ellen szólott: mert Miskától csak nem félt, hogy verni
                  fogja?</p>
					<p>- Nézze - mondta Miska -, nem tudom elképzelni, mi lelte magát, hogy most
                  egyszerre egészen másképp beszél, mint azelőtt. - A vádlott azonban görcsösen
                  megvonaglott, s hangosan fölzokogva vetette magát a pad deszkáira. Tagadásának,
                  úgy látszik, egyszerű oka volt. A halálítélet gondolatára rémült meg, és nem is
                  hiába, mert az ítélet valóban kötél általi halálra szólt, az enyhítő körülményeket
                  alaposan ellensúlyozván a súlyosbító körülmények, a konok tagadás minden evidencia
                  ellenében s a bíróság közegeinek alaptalan megrágalmazása.</p>
				</div>
				<div type="chapter">
					<head>11</head>
					<p>Az ítélet mindenesetre igazságos volt; Miska a Törvény rideg betűit alkalmazta, s
                  büszkén gondolhatott pártatlanságára. Mégis tévedés volna azt hinni, hogy este
                  “nyugodtan hajtotta fejét párnájára” - mint mondani szokták - “a jól végzett munka
                  öntudatával”. Ellenkezőleg: nem bizonyos, hogy a gyilkos, véres tette után, nem
                  tért-e önelégültebb lélekkel s kevesebb furdalással haza, mint bírája, kinek
                  kezében csak a Törvény és Igazság gyilkolt. Noha a társadalmat gonosztevőktől
                  megszabadítani kétségkívül nemes feladat, s nemcsak jog, hanem kötelesség. Aztán
                  Miska nem tartotta magát érzékeny szívű embernek, kivált bűnösökkel szemben,
                  akiknek vállalni kell a bűnhődést is. Mégis különös s szinte tűrhetetlenül
                  kényelmetlen érzés szorította össze keblét, amint a halálra ítélt pincérre
                  emlékezett.</p>
					<p>Hogy vergődött, kunkorgott a zokogás alatt, mintha valami nedves rongy volna,
                  melyet egy láthatatlan, hatalmas kéz csavar! Férfinak pedig nem szabadna sírnia,
                  még a halál előtt sem. Mégis: Miskának a szívéig hatott e hitvány gyilkos
                  zokogása. Titkon remélte, hogy a tábla megváltoztatja az ítéletet. Miskának ez
                  volt az első halálos ítélete. Sóton ritka az előre fontolt szándékú gyilkosság: a
                  sóti bicskák hirtelen pattannak ki, s nem lesnek a lapuló marokban. A sóti Pitaval
                  szegény a szenzációkban. Miskának először volt kezei közt egy emberi élet.
                  Délelőtt, a tárgyalóteremben meg sem érezte ezt: egyik paragrafus olyan volt, mint
                  a másik, legföllebb szigorúbb; a Törvénykönyvben minden előre látott s előre
                  megszabott, s a vádlott zokogása legföllebb bosszantó. Este azonban már olyan
                  módon gondolt az ítéletre, mint hogyha az a paragrafus, amelyet ma alkalmazott,
                  egészen más volna, mint a többi, mintha valami nem volna rendben abban, ami
                  történt, s noha büszke volt rá, hogy a felsőbb bíróság mindig jóvá szokta hagyni
                  ítéleteit, most akaratlan is az ellenkezőt kívánta.</p>
					<p>- Öt gyereke volt a szegény ördögnek! - magyarázta később, mintegy védekezve,
                  gyengeségét önmaga s mások előtt; holott bizonyos, hogy Miska érzelmeiben ama sose
                  látott öt gyereknek nagyon kevés szerepe lehetett. Miska érzelmei egyedül a
                  szegény “gázolt sorsot” illették, aki ott vonaglott a Titkok kapuja előtt, mely
                  mögül nincsen visszatérés. Hosszú börtön éppúgy megfosztja a családot a
                  kenyérkeresőtől; ám a halál különös szó. Aki ezt kimondja, fúriákat szabadít
                  magára, s ajtót nyit a sírok szelének, hogy fölborzolja lelke vizeit. Szélcsönd
                  éveit élte akkor a világ, s még nem áradt el napjainkon a halál levegője. Az
                  emberélet, még az utolsó is, nagy s szent dolog volt, kivált Miska előtt, ki hitt
                  mindannyiunk egyenlőségében s korlátlan lehetőségeiben. De mindez még mindig csak
                  felszín volt: mert a fölborzolt vizek alatt még különösebb titkok rejtőztek. Miska
                  nem volt ideológ: s a halálbüntetés eltörléséről mosolyogva mondta volna: “Kezdjék
                  a gyilkos urak!” Az emberi élet megbecsülése más körülmények közt csak szigorúbbá
                  tette volna őt a gyilkos iránt. S ha most furdalásai voltak, az nem azért volt,
                  mert megingott hite a Pallos jogában.</p>
					<p>Ellenkezőleg: ez a hit tovább is szilárd maradt volna, ha a furdalások föl nem
                  támadnak. A furdalások mélyebbről jöttek: hol a bíró mögött az ember ült, mint a
                  Bábusakkozó mögött, ki látszólag gépies szigorral teszi húzásait, holott karját a
                  benne guggoló törpe mozgatja. Miskában is egy törpe guggolt, ki egy Asszony
                  rabszolgája volt; s az Asszony hírneve vért kívánt, mint régi korok asszonyaié.
                  Miska homályosan érezte ezt, bár nem tudta, mert nem látott a borzolt vizek alá.
                  Ám az Asszony ott lengett előtte, elevenebben, mint valaha. Voltak idők, amikor a
                  házasságtörő asszonyt is halálra ítélték. “Tue la!”
                  [15] Piros táblás francia regények még visszhangzották
                  a kegyetlen kiáltást. S Miska Nellit látta a kemény padon vonaglani, mint egy
                  nedves rongyot, melyet a zokogás csavar. Nelli kétségkívül bűnös volt, s a bíró
                  szívét a kétfejű Dilemma véres sasa tépte. Nelli kétségkívül bűnös volt, és mégis:
                  ki ítélhette volna őt el? Ó, talán minden bűn, ha közelről nézzük, elfoszlik az
                  Emberi Gyöngeség tábláján, bonyolult és apró arabeszkek labirintja között, melyek
                  csak annak tűnnek föl határozott foltok gyanánt, aki távol marad. Nelli bűnös
                  volt: de hány és hány asszony van rosszabb, mint ő; és nem esik bűnbe! S ama
                  pincér vajon gyilkosnak született? Ki tudhatja, micsoda bűnök szunnyadnak benne,
                  amiket az első alkalom kiválthat? S kinek lehet joga ítélni másokon?</p>
				</div>
				<div type="chapter">
					<head>12</head>
					<p>Nem kell hinni, hogy ezek a gondolatok túlságosan tudatosak vagy végletesek lettek
                  volna Miskában: ő továbbra is bíró maradt, az ítélet embere, s kemény férfi, aki
                  némán hurcolta keresztjét. De lelke nem volt a régi, biztos lélek, s jogászi
                  érdeklődése is egészen különös irányba terelődött. Újabb könyvek kerültek az
                  Észjog mellé, még német könyvek is, melyeket Miska pénzért sem restellt
                  meghozatni, ha másként nem juthatott hozzájuk: Lombroso új híre érdekelte, zavarba
                  ejtő, modern teóriák. Születik-e a bűnös? vagy a társadalom teszi azzá, ami? s
                  van-e jogunk egyáltalán bűnösnek tekinteni? vagy betegként az elmegyógyintézet
                  kapuit kellene rázárnunk? Miska céltalanul elveszett a problémákban, s míg a
                  városban bámulták tudományát, ő titkon egy táblai döntést várt, különös
                  feszültséggel, mintha vádlott volna és nem bíró: kapaszkodva a bíróhoz méltatlan
                  reménybe, hogy felsőbb fórum megváltoztatja ítéletét.</p>
					<p>Lehet egyébiránt, hogy ez csak a gyógyító idő első ravaszsága volt: aki kegyetlen
                  homeopata, s fájdalmat fájdalommal gyógyít: hogy más módon fájjon! A friss
                  fájdalom elfödi a régit, noha az is sajg még, tüzes háttérként, mely mindenen
                  átég; vagy még inkább tompa talajként, táplálva a friss hajtásokat, melyek
                  eltakarják. Vulkanikus talaj, mely időnként ki-kitör: áttépve folyton efemer
                  flóráját. Két esemény szakította föl újabban a régi sebet: az egyik már valamivel
                  előbb történt: alig pár napra rá, hogy Miska pecsétes levele elment az Ádria híres
                  városába. Levélre levél: az Ádria másik partjáról, mely akkor még magyar tenger
                  volt, pompázó válasz jött; merített papiroson, mely hangsúlyozta a tartalom
                  ünnepélyességét, pár litografált szó: Alszegi Rácz Nelli és
                     Hintáss Gyula tisztelettel értesítik, hogy a mai napon Fiumében házasságot
                     kötöttek. Hintáss tán egyenesen Miska számára nyomtatta ki ezt a
                  csodálatos lapot, mely különben beröpült minden úri házba Sóton, még egyszer
                  kivörösítve szelével két, hegedő nevet. Ki hitte volna, még csak egy év előtt, ha
                  előrelapozhat a sors könyvében, mint ebben? Miska azonban szigorú mozdulattal
                  tette a nyomdai műremeket egy fiókba, melyet sohase nyitott ki; noha egy megfelelő
                  fiók lelkében örökre nyitva állt. A materiális fiók azonban bezárult, s fölötte az
                  asztal lapján, az Észjog hevert és Lombroso, és a dohányszita, átbarnult
                  pergamenjével - s dohányzacskó és pipa -, melyeknek erős szaga betöltötte a
                  szobát, mint egy szekrényt, honnan molyokat akarnak kiölni.</p>
					<p>Már délután volt, s Miska alig várta a négy órát, hogy Imruska hazajöjjön az
                  iskolából. Imruskában egy második és jobb életet élt, mely ilyenkor órákra
                  szünetelt, s amint a kisfiú végre megjelent, beszámolva minden apró élményéről:
                  olyan volt, mintha fölébredt volna, s visszafelé élné át az elmulasztottakat. A
                  kisdiák mellett maga is diák lett; orgiákat űztek az együtt tanulásban, miközben
                  már latin szavak is előfordultak: mert Miska, elvei ellenére -melyek közt ott
                  voltak a mens sana
                  [16] és a nil nimium
                  [17] axiómái - valóságos kis tudóst nevelt a fiából,
                  csakhogy oka legyen több időt töltenie vele.</p>
					<p>De eznap alighogy megjelent Imruska, Döme, az öreg Döme reklamálta, mint kis
                  primadonnát, akiért versengnek: Döme szemei romolván, a kisfiú már a fölolvasó
                  tisztét kezdte betölteni, a függetlenségi lepedőből, melybe betakarózhatott volna
                  nyakig. Rossz szem és hajlott kor, a pénzes fiók nélkül is, minden tiszteletet
                  megérdemelt; s ki ellenkezett volna Dömével? Miska bizonnyal nem, ki maga is
                  helyeselte s hasznosnak tartotta fiacskájának fölolvasó gyakorlatait. Imruska
                  titkos büszkeségtől dagadt a fontos szerepben, csengő komolysággal szavalva
                  frissekké a nagy, felnőtt újság megkopott szavait, melyeket folytonos kérdésekkel
                  szakított meg. Döme, ahogy tudott, visszaszónokolt; míg Miska egyedül indult
                  zordon sétájára, soha súlyosabban nem érezve magányát, mint épp ma. “Nem jó az
                  embernek egyedül lenni” - s kivált, ha lelke nyitott fiókjában két jól ismert név
                  litografált betűinek kalligráfiája kacskaringóz. De Miska férfi volt, s tudott
                  lemondani; s amint Döme agg unalmát s ingerlékenységét méltányolva, átengedte neki
                  e napra Imruskát: az egy kis hőstett volt, melynek önérzete segítette őt egy
                  nagyobb hőstettre. Ez a nagyobb hőstett már nem egy pillanat elhatározása volt,
                  hanem egy élet némaságának terhe, cipelve már görnyedő vállakon s öreges botra
                  támaszkodva.</p>
					<p>A másik esemény, mely ismételten föltépte a sebet, az ügyvédi kamara kitűzött
                  gyűlése volt, mely Gyulát kétségkívül diszkvalifikálni fogja, s melynek hírét Döme
                  bácsi hozta, különös elégtétellel.</p>
					<p>- Csak azt kapja, amit megérdemelt! - Ám Miska vegyes érzelmekkel értesült a
                  nászajándékról, melyet Nelli új férje fog kapni. A tiszta ember önérzete a sárba
                  hullott ellenfél fölött talán oly diadal, melyet nem tagadhat meg a gyarló
                  természet: de a Hűtelen Asszony Lovagja mégis nehéz szívvel gondolt a kegyetlen
                  Igazságra, mely a bűnös férfival a gyarló nőt is sújtja.</p>
					<p>- Börtönbe jut! - jósolta Döme bácsi, s Miskában bíró, ember, férj és lovag
                  gomolyodtak össze, különös birokra, lefogva egymást, fájó és feszült
                  tömkelegben.</p>
				</div>
				<div type="chapter">
					<head>13</head>
					<p>Így álltak a dolgok, mikor Gyula egyszer csak váratlanul s minden előzetes
                  értesítés nélkül megjelent Sóton.</p>
					<p>Miska valósággal hátrahökkent, amint egy reggel, kifordulva a ház sarkán a kapu
                  felé, egyszerre szemben találta magát az ismerős mosollyal, az örökké élénk,
                  fekete szempárral. Gyula zsakettben jött, ami akkor még nem volt divat Sóton, mert
                  ünnepélyes alkalmakon ferencjóskát hordtak; jött nagy sebbel-lobbal, a zsakett
                  szárnyai kétfelé lobogtak, a kezében olyanféle aktatáskát vitt, amilyent a pesti
                  ügyvédek szoktak használni.</p>
					<p>- Ó, drága Miskám! Egyetlen barátom! - kiáltott karjait kitárva, miközben Miska
                  megállt, mint a cövek, és két keze láthatatlanná lett, mint egy önkéntes torzóé. -
                  Csakhogy becsületes arcodat látom elsőnek ebből a városból! annyi különös esemény,
                  oly végzetteljes hónapok után! A végzet sem törheti össze barátságunkat; nyújtsd
                  kezed; minden változhatik, csak a te tiszta, hűséges szíved nem. Ó, Miskám -
                  folytatta kézszorítás helyett (mert a bírói kéz csak nem nyúlt előre) átkarolva a
                  Miska derekát - ha tudnád, mennyit emlegettünk! Te persze azt kérded, hol van
                  Nelli?</p>
					<p>- Nem igénylem a jogot erre a kérdésre - szólt sötéten Miska.</p>
					<p>- Nellit Pesten hagytam - zúgott tovább az áradat -, ott fogunk élni, barátom: az
                  ő szépségének az a méltó keret: csillogás, nagyváros! Láttad volna a lagúnák
                  között! Azért mondom ezt, barátom, mert gondolom, hogy igaz baráti szívvel
                  érdeklődsz sorsa iránt továbbra is: királynő lesz! selymek és gyöngyök közt! És
                  éppen azért jöttem hozzád: nekem itt kellemetlen ügyeim vannak. Ne gondold, hogy
                  csak hiú szókra jöttem: kimagyarázkodni! fölkavarni benned az emléket! nem
                  képzelsz rólam ily tapintatlanságot, aki évekig te melletted éltem! Ó, Miskám! ki
                  ért meg jobban? ki érzi jobban át férfiúi szenvedésedet?</p>
					<p>- Nincs szükségem a szánakozásodra - szólt röviden Miska.</p>
					<p>- Ó, derék, férfias barátom! ez hozzád méltó szó volt! és hidd el, az én baráti
                  szívem...</p>
					<p>- Barátságról ne beszéljünk többet! - Miska állt, tűrve, mint egy kemény fal a
                  jégzáporban. Tudta, hogy nem oly könnyű lerázni Gyulát, s azért nem mozdult; nem
                  lépett ki az utcára, nehogy a pletykának adjon tápot; várt, de tiltakozott: -
                  Barátságról ne beszéljünk!</p>
					<p>- Értelek - vágott a szavába Gyula -, értem a küzdelmet, mely bensődben folyik. Ó,
                  én élénken tudatában vagyok annak, amit a világi becsület és lovagiasság követel.
                  S lehet-e ez másképp olyan valakinél, aki éveken át melletted élt? Kedves Miskám,
                  én kész vagyok neked minden elégtételt megadni, minden képzelhető elégtételt.
                  Kiállok veled egy szál kardra. Pisztolyt lövünk zsebkendő végről. Én a levegőbe
                  lövök. Amerikai párbajt, ha kívánod. Én föl foglak oldani szavadtól.</p>
					<p>- Bolond! - mondta Miska.</p>
					<p>- És ha meghalok, reád hagyom Nellit! Ó, micsoda regényeket sző az élet, barátom!
                  Jókai nem képzel különbeket! De igazad van: hagyjuk a regényeket. Engem nem léha
                  regényesség hozott ide, hanem az élet komoly ügyei. Mondhatnám: az élet és halál
                  ügyei, mert egy holt költő emléke nyugszik vállaimon. Szaladok innen a nyomdába,
                  szegény Lacink verseinek kiadását előkészíteni. Rám vár ez a feladat, volt
                  szerkesztőjére. Dolgozni, értékeket megmenteni a magyar kultúrának! Az ember nem
                  önző. De előbb teveled kellett, hogy beszéljek.</p>
					<p>- Nem látom a célját.</p>
					<p>- Türelmetlen vagy, édes Miskám, és én ezt megértem. A szemed villámlik: valld
                  meg, hogy szeretnél kidobni! Ez lesz a barátságból: annyi közös emlék, közös
                  ideálok! No, nem panaszkodom. Ilyen az élet, s te nem tehetsz róla. Magam
                  szabaditanálak meg társaságomtól, de nem tehetem, mert nem rólam van szó. Az ember
                  nem önző. Van valaki, akit jobban szeretek magamnál; és ha ezt a lényt nyomor és
                  becstelenség fenyegeti...</p>
					<p>- Te vagy a felelős - szólt hidegen Miska, ahogyan Gyula túlzásaira reagálni
                  szokott; noha a témának tragikus árnyalatot adott az ügyvédi kamara közelgő
                  gyűlése.</p>
					<p>- Ó, én vállalom a felelősséget! Te nem ismered a szenvedély erejét, édes Miskám!
                  amelynek mindent meg kell bocsátani. Amit tettem: csak őérte tettem! Te talán
                  szigorúan fogsz megítélni: de én állok minden ítélet elébe! Ó, én vállalok minden
                  felelősséget azért, ami történt! A múlt legyen rajtam. Én elbírom, és büszke
                  vagyok rá. De a jövőt nem tudom vállalni. A jövő felelőssége e pillanatban rajtad
                  nyugszik, édes Miskám!</p>
				</div>
				<div type="chapter">
					<head>14</head>
					<p>- Rajtam! - jött ki most már a sodrából Miska. - Micsoda beszéd ez?</p>
					<p>- Kedves Miskám, én teljes bizalommal jövök hozzád... teljes bizalommal. Kihez
                  jönnék, hogy ha nem tehozzád: te is szeretted őt. Bizonyos pénzekről van szó: s
                  megtudtam, hogy a Kamarában mi készül ellenem. Amint látod, nem félek: itt vagyok!
                  De Nelli egyedül maradt, és ki tudja, mi lesz vele? Engem becsukhatnak,
                  lefejezhetnek, de mi lesz ővele? Nelli egyedül van. Képzeld el, egy szép fiatal
                  nő, a nagyváros bűzhödt mocsarában!... Türtőztesd magadat, édes Miskám! Ez idő
                  szerint még megnyugtathatlak: ő jó helyen van, jó hotelben, Pesten, és egyelőre
                  nem szenved szükséget...</p>
					<p>- Egyelőre...!? - Miskán fájdalmas gondolat futott át: Nelli a hotelben, egyedül a
                  sivár, otthontalan helyen, idegen, bámész pincérek előtt, a gyámoltalan drága
                  asszonyka, aki alig tudott egymaga egy bevásárlást elintézni... Mindig gúnyolta,
                  fölényes férjként, Nelli félénkségét és önállótlanságát: most éppen ez hasított
                  szívébe. Nem úgy gondolt Nellire, ahogy a hűtlen szerelmesre szoktunk, hanem mint
                  nővérre, gyenge leányunkra... Titkon tán magát érezte felelősnek e percben Nelli
                  tetteiért: annál ingerültebben fakadt ki Gyulára: - Ha elfeledkezel arról, amivel
                  tartozol neki...!</p>
					<p>- Ezt nem teheted föl rólam... rólam, akit hosszú éveken át barátságodra
                  méltattál! Nem jártam-e el mindenben becsületesen? nem voltam-e méltó
                  barátságodra? Szerelmem is becsületes volt és önzetlen: s épp azért örültem, hogy
                  nem gördítettél akadályokat elénkbe. Megkaptad házassági jelentésünket, ugyebár?
                  Mihelyt értesítettél, hogy a válás kimondatott... de nem volt-e ő addig is
                  királynőm? Igen, királynőm! Ó, én tudom, mi illeti a nőt, aki szerelmével, teste
                  és lelke minden rejtett kincseivel megajándékozott. Nem kell aggódnod emiatt. Igen
                  - folytatta, észre sem véve Miska szenvedését -, egy királynő nem élhet
                  pazarabban, mint ahogy én kényeztettem őt, barátom! A legelőkelőbb hotelek, Royal
                  Danieli! gondolák, fiákerok, sohasem tram vagy vaporetto - hencegte, némileg túlozva -, első osztály a
                  vonaton; hálókocsi; nem lehetett kívánsága, hogy ne teljesüljön. Méltó ő minden
                  fényűzésre, s ilyenkor nem lehet az ember smucig, ugyebár? Az ő szépsége kötelez.
                  Mire jó az arany, ha nem a gyémánt foglalatául? Nem is teszek magamnak
                  szemrehányást, s ha csak rólam volna szó, a becstelenséget sem tartanám nagy
                  árnak, hogy igazgyöngyöt fűzzek nyaka köré. De őt nem vethetem a becstelenségbe!
                  Reá nem szabad árnyéknak esni! Ő tiszta, mint egy angyal, s ezt fenntartom az
                  egész világ ellen. Nem állnék szóba veled, ha tudnám, hogy rosszat gondolsz róla.
                  Ő tiszta, mint egy angyal, s mindent megtisztít maga körül. Én is megtisztultam:
                  új élet vágya tölt el. Tiszta és puritán életet fogok élni; munka és becsület
                  lesznek jelszavaim; korán kelés, hideg víz, frugális diéta! Dolgozni fogok
                  őérette, feddhetetlenségem tiszteletet fog szerezni számára.</p>
					<p>Gyula zsakettszárnyai lobogtak, felöltő nélkül állt ott, a késő ősz dacára; mint
                  ki sohase fázik; míg Miska már mindszentektől télikabátban járt, s nem vetette le
                  a legenyhébb napon sem. Miska idegei ugráltak a télikabát alatt; Nellire gondolt,
                  aki Pesten, egy hotelszobában ezt az embert várja; s bár Gyula utolsó szavai oly
                  ígéretet tartalmaztak, melynél korrektebbet az adott körülmények között maga sem
                  kívánhatott volna, ezek is csak fokozták ingerültségét.</p>
					<p>- Fogadkozásaid nem hatnak rám. Amit ígérsz, csak kötelességed. S aki egy asszonyt
                  már úgy hagyott ott, mint te, két gyerekkel, annak az ígéretére nem sokat lehet
                  adni. - Miska keze ökölbe szorult, hangja fenyegetővé vált. - Amíg Nelli sora jól
                  megy, semmi közöm a dolgaidhoz; de abban a pillanatban...</p>
					<p>- Ó, drága Miskám! - kiáltott Gyula. - Szavaidból látom, hogy igazam volt. Látom,
                  hogy baráti figyelemmel kísérsz; hogy Nelli sorsa nem közömbös számodra. Éppen
                  azért kerestelek föl, hogy biztosítsalak...</p>
					<p>- Jobb volna, ha arra gondolnál, hogyan tisztázod magad a Kamara előtt!</p>
					<p>- Ó, Miskám! Erről rád ismerek! Ez a te régi bölcsességed, igazi magyar
                  józanságod! Félretenni a jővő terveit s a jelen pillanatra összpontosítani minden
                  enerzsiánkat! - Így mondotta: zs-vel. - Igazad van, Miskám!
                  Mit érnek a jövő ábrándjai? tisztaság! munka! feddhetetlenség! ha a jelen egyetlen
                  kövében elbotlunk, s örökre sárba esünk! Mi mossa le rólam a gyalázatot, amit
                  irigység és rosszakarat rám kennek, a hűtlen ügyvéd és sikkasztó nevét, börtönt és
                  becstelenséget? Pár rongyos forinton múlik az egész, én restellném a kisujjamat
                  mozdítani érte: de mit restellnek ezek? kitelik tőlük, hogy bűnvádi feljelentést
                  tesznek... Képzeld el, milyen szégyen! nem énrám! magammal nem törődöm! de Nellit
                  nem szabad, hogy a becstelenség árnyéka is érje! Minden marék sár, amit rám
                  dobnak, őt is szennyezi! Érte, barátom, és csakis érte, meg kell szereznem azt a
                  pár rongyos forintot! Büszkén kell odavetnem aljas vádlóim elé, mint a Cerberus
                  szájába a koncot! Ez kötelességem! Elő kell kerítenem a Pokol fenekéből! De
                  hogyan? A világ ellenem esküdött. Egyedül állok, barátaim elhagytak, irigység
                  hálója környez, és senkitől sem várhatok semmit! - kiáltotta büszkén. - Hidd el,
                  barátom, keserű órákat éltem át, s már-már azon voltam, hogy golyót röpítsek
                  agyamba, mikor fölmerült előttem a te jóságos arcod. S akkor azt kérdeztem
                  magamtól: kihez fordulnék, hogyha nem őhozzá? Az ő arany szíve nem hagyja el
                  azokat, akiket egyszer szeretett. Az ő becsületes lelke nem tűri, hogy a szégyen
                  sara tapadjon arra, akinek ő egyszer nevét ajándékozta. Ne gondold, hogy
                  könyörgőként állok előtted, barátom! Nem! Arra sokkal büszkébb vagyok! Ajándékot
                  én el sem fogadnék: fölháborodva dobnám vissza arcodba; megsértenél vele. Én
                  tisztességes kölcsönt kérek tőled, egyenrangú üzletfél módjára, s inkább a Nelli,
                  mint a magam nevében: noha magam fogok jótállni róla, s légy meggyőződve, hogy nem
                  ismerek előbbvaló kötelességet, mint neked az összeget mielőbb kamatostul
                  visszatéríteni. Ó, Miskám, én blank váltót adok neked, írj rá, amit akarsz, én
                  megbízom benned, írj tízszeres összeget, én dolgozni fogok, mint egy őrült, hogy
                  adósságomat lerójam!</p>
					<p>- Nincs szükségem a kötelezvényedre - szólt Miska dodonai szigorral, mert
                  ellentétes érzelmek ostromolták. Az ostromlók közt valami különös öröm is
                  fölállította váratlan és titkos ütegeit: mert nem volt-e itt a legjobb alkalom a
                  Hűtlen Asszony Lovagja számára? Nem a világ előtt, férfiúi és bírói méltóság
                  föláldozásával, hanem titkon és senkitől sem sejtve menteni azt, aki szívünket
                  elvitte magával: ki tudna a csábnak ellenállni? De Miska serege kemény volt: a
                  Szégyen védte a kapukat, s a Harag puskaporos hordóihoz sistergő kanócok tüze
                  közeledett. Miska még ellenállt; ám zavart közelharc folyt a tornyokon, s árulás
                  lesett a vár pincéiben, mikor váratlan esemény szakította végét a jelenetnek. Az
                  esemény Zsón kirohanása volt, aki eddig délutáni sziesztáját tartotta a Döme
                  szobájában, gazdája lábainál, s komoly figyelemmel hallgatva az Imruska
                  mindennapos fölolvasását: de a fölolvasás most véget ért, s Döme kilépett a
                  lépcsőházból, vállán a nagy pléddel, mely ezúttal nem a szomjat, hanem az őszt
                  jelezte. Zsón egyenest a kapuhoz szaladt, méltatlankodó ugatások között: de
                  egyszerre megállt, zavartan mintegy messze múltból rémlő szagok bűvkörébe
                  jutva.</p>
					<p>- Zsón! Zsón! - kiáltott Imruska, rég jó barátságban a hajdan félelmes kerti
                  istenséggel: de egyszerre kővé meredt ő is, kigyújtva nagy szemei lámpáját: éles
                  és olykor zavarba ejtő fény - de ki várja, hogy Gyula zavarba jő?</p>
					<p>- Ó, barátom! engedd megcsókolnom fiadat: anyja csókjának tolmácsa vagyok! -
                  csucsorult a Gyula bajszos szája, míg Miska szívét jeges érzés fojtotta el: ez
                  volt az a száj, melyet az övé után a Nelli ajka ért.</p>
					<p>De Imrus ijedten szaladt vissza a Döme bácsi felé, aki most megjelent, kezében a
                  légycsapóval, mellyel eddig csak képzeletbeli Gyulákat szokott csapkodni.</p>
					<p>- Te még ide mersz jönni? Takarodj a portám küszöbéről! - Döme haragja félelmes
                  volt: de ki várja, hogy Gyula zavarba jő?</p>
					<p>- Ó, a kedves Döme bácsi! Csak tessék! Én tartom a hátamat! - fordult tréfásan a
                  légycsapónak. - Döme bácsitól a verést is fölveszem, mintha a saját nagybácsim
                  volna; mert új asszonyomnak is nagybácsija, mint a réginek, s két unokahúga lett
                  a feleségem: dupla rokonság! Nincs ebben valami sors-keze? Nellike tiszteletét és
                  kézcsókját hozom: engem tessék csak verni és pocskolni kedve szerint, de őt tartsa
                  meg jó emlékezetében, kedves Döme bácsi, s ne tagadja meg tőle szeretetét. Engem a
                  sors csapásai vernek; de ő nem született nélkülözésre, s nincs jogom megfosztani
                  rokonainak támaszától. Magamnak nem kérek egy jó szót se; de vigasztalhatatlan
                  lennék, ha miattam őt is elítélné. Ő tiszta, mint egy angyal: minden bűn az enyém!
                  Igen, igen, én tartom a hátamat, büszkén és boldogan; tessék engem ütni, kiverni
                  házából, mindent magas kora iránti tisztelettel s lovagi áldozatkészséggel fogadok
                  - szólt, egyre hátrálva a Döme felháborodásának jégesője elől -, csak ŐT ne érje
                  haragjának egyetlen morzsája! - s már kiért a kapun. - Kedves Miskám, sajnálom,
                  hogy nem folytathatom veled ezt a fontos beszélgetést; a Mexikóban lakom, a Rót
                  hoteljében; küldj oda, amit tudsz, ha jó szíved úgy súgja, mint nem kételkedem. S
                  tán Döme bácsi is, ha Nellike helyzetét meggondolja, megváltoztatja
                  álláspontját, nem az én kedvemért, hanem ŐÉRTE; én lehetek csábító, sikkasztó, tán
                  gyilkos: Ő valódi angyal! Csábító, sikkasztó, tán gyilkos - ismételte furcsa
                  önteltséggel, míg Döme bácsi megvetően hátat fordítva visszament házába, mintegy
                  jelezni, hogy a küszöbön túl nincs köze Gyulához. - Az emberi léleknek különös
                  rejtélyei vannak. - S még egyszer visszalépett Miska felé, mintha egy elfeledett
                  és bizalmas dolgot akarna még közölni vele.</p>
					<p>- Ó, Miskám, a te becsületes lelked nem ismeri a szenvedély hatalmát. Ez az oka
                  minden bírói tévedésnek. Imádkozz értem, és ne ítélj el senkit. Lehet, hogy
                  gyilkos vagyok, de azért büszkén nézek a szemedbe. Tehát a Rótnál: micsoda emlékű
                  hely!</p>
					<p>S már messziről legyintett kezével, búcsúüdvözletül, s úgy távozva a hökkent
                  Miskától, pár bámuló járókelő szeme előtt, a patak hídja felé, az Erszény
                  jeleneteinek egykori színpadán, mint rég látott vendég, kit a kapuig kísérnek.</p>
				</div>
				<div type="chapter">
					<head>15</head>
					<p>Pár szóval mondjuk el e látogatás fontos következményeit.</p>
					<p>Csak a ténybeli következményeket: ha a lelkieket is vázolni
                  akarnók, aligha lenne pár szó elég. Gyula mitikus alakját ez a megjelenés
                  formálta, mint Krisztust a feltámadás: Imruska legalább így tartotta őt meg,
                  szélesen lobogó zsakettszárnyaival, melyek szinte valami különös szoknyának
                  látszottak. Minden előbbi emléke eltűnt róla, ez az egy megmaradt. S noha a kis,
                  iskolás lélek túl volt már történet előtti korszakán, az emlékből mégis mítosz
                  lett: Gyulát szoknyás és röpködő lénynek látta, mint ama boszorkányokat a képes
                  Petőfiben, akikkel János vitéz verekedett, s akikről általában az ellenséget elképzelte, mikor Döme bácsi vitézi
                  elbeszéléseit hallgatta, régebben. Gyulában mindenesetre volt valami rejtelmes.
                  Zsón megrémült tőle, s egészen máshogy fogadta, mint egyéb idegent. Döme bácsi
                  nyilván harcolt vele, s úgy emelte a légycsapót, mint valami kardot. De a
                  legkülönösebb hatása apira volt: aki komor lett és mozdulatlan, mintha el volna
                  varázsolva.</p>
					<p>Varázs volt az idegen szavaiban is, melyek az eltűnt anyi emlékét idézték: “anyád
                  csókját hozom!” Micsoda csók az, amit hozni lehet - hol?
                  hogyan? és honnan? mely szárnyában a röpködő kabátnak? s micsoda távolságból
                  repülve?</p>
					<p>És mi lett volna, ha nem bújt volna el e félelmes csók elől? micsoda varázs szállt
                  volna rá akkor? Imruska megint az Illatot érezte, mely könnyű volt és
                  elűzhetetlen.</p>
					<p>Apitól nem lehetett kérdezni semmit, mert ő ugyan egy pillanatra visszament a
                  házba, de le sem vette a kabátját: komoran rakosgatott valamit, iratok s pénzek
                  közt, és elment hazulról. Felelősségünk, húgunkért vagy gyönge leányunkért,
                  hatalmas parancsoló; s méltó, hogy legyőzzön szégyent és haragot. Api eznap nem
                  vitte sétálni Imruskát, s a kisfiú Gittáékhoz ment át: ahol nagy izgalom volt,
                  mert Sóton gyorsan terjednek a hírek, s már tudtak Gyula megérkezéséről.</p>
					<p>- Anya megöli, ha ide mer jönni - suttogta rémes hangon Gitta. - Én legalább
                  megölném a helyében.</p>
					<p>A nagy szürke szemében különös hideg fény gyűlt. Imruska félt tőle, s Noémihez
                  húzódott közelebb, aki szintén kissé megszeppenve szorította magához babáját. Az
                  egész ház tele volt várakozással, s sorsszerű események előérzetével.</p>
					<p>Gyula azonban nem jött egész délután, s csak későbbi elbeszélésekből lehet
                  megállapítani, merre járt. Itt és amott tűnt föl a városban, mértéktelen
                  szenzációt keltve, zavarba hozva a járókelőket tolakodó köszöntéseivel, s mint ő
                  kifejezte: “magasan hordva fejét a kíváncsi mob fölött”. Ezt a szenzációt, úgy
                  látszik, öncélként élvezte egy darabig, kéjelgett abban, hogy félnek tőle, azonban
                  nem szólított meg senkit: mert a hideg és megközelíthetetlen globetrotter angol lord szerepét játszotta ezen a délután. Egyetlen
                  látogatást tett csak, éspedig, mint Miskának előre megmondta, a Sótvidéki Közlöny nyomdájában. Schapringer nem volt ott, csupán a
                  nyomdász fogadta, a hajdani társkiadó, ki most Schapringer alkalmazottja volt, s
                  majd hanyatt esett, mikor volt társát meglátta.</p>
					<p>- Mi van a könyvvel, Mányoki úr? - kérdezte Gyula nagy hangon s oly természetesen,
                  mintha csak tegnap nyitott volna be utoljára ugyane kérdéssel Mányoki úrhoz. A
                  nyomdász ötölt-hatolt: mert a könyv - a Kováts Laci versei, Gyula előszavával -
                  most is sorsát várva hevert a nyomda vackai közt, nagy stószokban a kinyomott első
                  ív. Gyula, mintha semmi nagyobb ügy nem nyomná lelkét, szorgalmazta a kegyelet
                  kötelmének lerovását az elhunyt költő iránt; csak munkába venni! a költség nem
                  számít! ő megtéríti, ha az utolsó fillérén is! Mányoki úr nyugodt lehet.</p>
					<p>- Véres bilincsek fűznek engem ehhez a halotthoz - mondta regényesen -, Mányoki úr
                  nyugodt lehet. - S csakugyan másnap az történt, hogy egy küldönc állított be
                  Schapringerhez, nagy pecsétes borítékkal, melyből büszkén hullt ki a kérdéses
                  összeg egy fellengős levél kíséretében, kioktatva az ifjú kiadót kulturális
                  kötelességére: s a könyv később valóban meg is jelent. De a küldönc hónalja
                  további meglepetéseket is tartogatott: Erzsi címére adresszálva. Ezekről az öreg
                  Schapringer tudott felvilágosítást adni; mert Gyula reggel belépett a boltba, s
                  készpénzért gáláns bevásárlást eszközölt: az elhagyott asszony selyemruhát
                  kapott, Gitta könyvet, Noémi új babát. Erzsi tragikusan magasodott föl a váratlan
                  ajándék láttára; azonnal vissza akarta küldeni, de Gyula ekkor már Pest felé
                  robogott, s a büszke heroina hamar megnyugodott a gondolatban, hogy nincsen
                  ajándék, mely fölérne a hűtlen férj tartozásával. Megvetni a hűtlent s tőrrel
                  fogadni: asszonyi dolog, de selymeket és fodrokat megvetni, túl van az asszonyi
                  korlátokon.</p>
					<p>Gyula már Pest felé robogott, emelt fővel és jól végezve dolgát: mert gőgösen
                  csapta a hitvány pénzt a bizalmatlan kliensek arcába, kik becsületében kételkedni
                  mertek. Tény, hogy Gyulának reggelre sok pénze volt, s még a mexikói pincérek is
                  legendát beszéltek borravalóiról. A pénz nem mentette meg teljesen becsületét;
                  mert noha a kliensek visszavonták panaszukat, s a börtön többé nem fenyegette őt:
                  a Kamara mégis törölte tagjai sorából. Ám a sóti hősmonda egy új, fényes lappal
                  gazdagodott; s egy új probléma izgatta a kedélyeket: honnan szerzett Gyula
                  tegnapról mára ily nagy összegeket? A történet kevés felvilágosítást tud adni.
                  Igaz, hogy Miska, nem sokkal a Gyula nevezetes látogatása után megjelent a Mexikó
                  portásánál, s egy zárt borítékot küldött föl a Gyula szobájába. Hogy ebben a
                  borítékban pénz volt, azt másnap egy névjegy bizonyította, melyet ugyanaz a
                  küldönc adott be Miskához, aki az Erzsi selyemruháját, Gitta könyvét és Noémi
                  babáját vitte a szomszédba; a névjegyen bolondos adressz állt: Giulio de Hintáss, 7. rue de Kánya, Budapest, s néhány sor írás, mint
                  kötelezvény, egy fantasztikus összegről, úgyhogy Miska dühösen hasította ketté a
                  kartont:</p>
					<p>- Tán uzsorás vagyok?!</p>
					<p>Ám a babonás hetes szám s a végzet kányáit idéző utcanév nem hullt a feledés
                  papírkosarába. Sőt, bizonyos, hogy ez az adressz Dömét is kísértette, bár nehéz
                  megmondani, honnan szerzett tudomást róla? Miskától-e? Vagy igaz, amit gyanítani
                  lehetne: hogy az öregúr is kapott hasonló névjegyet, bizonnyal nem kevésbé komoly
                  összegről? Mert honnan vette volna másképp Gyula a fölös pénzt? A városban
                  mindenesetre Dömét emlegették e pénzzel kapcsolatban: noha ez nagyon merész
                  feltevés volt a dührohamokból ítélve, amik az öreget Hintáss nevének csak
                  említésére is meglepték. Bizonyos csak annyi, hogy Döme még a Gyula elutazása
                  napján öreges írással egy borítékot címzett, melyen a Kánya utcai baljós adressz
                  volt olvasható.</p>
					<p>Nelli nem hotelszobában várt, mint Miska gondolta, Gyula szava nyomán; hanem egy
                  szomorú, józsefvárosi házban, a legsivárabb Stáció utcai környéken. Pénz nélkül
                  volt, mert Gyula sose hagyott pénzt az asszonynál, kihez nem illenek az élet
                  prózai gondjai; s különben is Gyula utolsó forintjait vitte a sóti kirándulásra;
                  közel ahhoz, hogy kutyák ugassák. Az, hogy “Nelli nem szenvedett szükséget”, csak
                  Gyula fantáziájában volt így; mert Gyula távol állt az asszonyi szükségletek
                  sejtésétől, s amellett napokat s éjeket töltött házon kívül, s egyre kevesebbet
                  gondolt Nellivel. Gyula mindig a bőkezű pózában állt, s bőkezű is volt mindenben,
                  ami eszébe jutott: de csodálatosan egyszerű dolgok nem jutottak eszébe, mihelyt
                  nem őt magát illették. Nelli pedig inkább meghalt volna, hogysem kérjen tőle. A
                  pénz fogyott, s Gyula feledékenysége abban az arányban növekedett. Gyula kávéházi
                  kölcsönökből élt már. Ha együtt étkeztek, az ebéd pazar volt: de másnap Nelli
                  egyedül és szó szerint koplalt. Nelli nem panaszkodott, de szomorú volt és
                  kedvtelen; s Gyula menekült hazulról. Nellit a bűntudat gyötörte; félt a
                  szomszédasszonyoktól, noha már megesküdt házasok voltak, s kivált, mióta azt
                  képzelte, hogy állapota látszik, alig mert a folyosóra menni. A szomszédok
                  csakugyan sandán néztek, éppen mert észrevették, hogy Nelli fél tőlük, s Gyula
                  pazarlása szokatlan volt a Kánya utcában. Nelli behúzott függönyök mögött ült a
                  szobában, mely hónapos szoba volt és nem éves lakás; kétszer meggondolta, míg
                  rászánta magát, hogy kimenjen a lakásadóval közös konyhába, egy lábos tejet
                  megmelegíteni. Ha Gyula otthon volt, minden föloldódott; a lakásadó asszony
                  versenyt segített a főzésben, el lévén bűvölve Gyulától; de ha Gyula elment,
                  barátságtalan lett, s rossz szemmel nézte Nelli minden mozdulatát. Gyula
                  észrevette, hogy Nelli fél tőle; s lassanként azt is, hogy fél az egész
                  világtól.</p>
					<p>- Mit remeg mindig, mintha valami bűnt követett volna el? Még ha én félnék...
                  nekem talán több okom volna rá! - Gyula kéjelgett az ellene szóló följelentések és
                  vádak idézgetésében: evvel rémítgette Nelli gyönge szívét. Gyula a hatásért még
                  attól sem riadt vissza, hogy véresre fesse magát: mintha gyilkosságról is nem
                  alaptalan gyanúsítanák; borzalmas dolgokkal ugratta Nellit.</p>
					<p>- Gyilkolunk értetek! - vette föl a velencei témát. Nelli rémüldözött és zokogott.
                  Egy reggel azután, hirtelen elhatározással érkezvén kávéházaiból, azzal a hírrel
                  ejtette kábulatba Nellit, hogy Sótra utazik.</p>
					<p>- Mondják, a gyilkost valami visszavonja a helyre, ahol a véres tettet elkövette.
                  Utazom Sótra: mit üzen Miskának?</p>
					<p>Nelli halálsápadt lett, és két napig nem evett semmit. Rettenetes félelmei voltak.
                  Két nap múlva Gyula megjelent, de rögtön eltűnt ismét, ezúttal még hosszabb időre.
                  Nellivel nem is beszélt, mert alva találta: elnyomva a gyengeségtől és
                  izgalmaktól; s tüntető kímélettel nem ébresztette föl, csak a lakásadó asszonytól
                  üzente, hogy ne ijedjen meg, ha sokáig nem látja. Nelli még jobban megijedt, s
                  iszonyú órákat élt át, egész kimerülve a koplalástól, a barátságtalan, nyiszlett,
                  idegen bútorok közt, még az ablakot sem merve kinyitni. Ekkor érkezett meg a Döme
                  levele, neki magának és leánynevére címezve, úgyhogy alig tudták megtalálni; a
                  levélben pénz volt és pár szigorú sor: Eredj azonnal anyádhoz
                     Gádorosra! Még a vonatot is megjelölte. Nelli mint álomjáró, ki megkapta a
                  rég várt parancsot, szinte szökve és mindent otthagyva poggyász nélkül surrant ki
                  az ajtón.</p>
					<p>Döme ugyanakkor Cencinek is írt, és Nellit már várták.</p>
				</div>
			</div>
			<div type="group">
				<head>A GÁDOROSI DANAIDÁK</head>
				<div type="chapter">
					<head>1</head>
					<p>Az el nem ért célok fájnak, s erőt adnak: erő és fájdalom tán egy és ugyanaz.
                  Megállna a világ, ha minden jól volna; mint a masina áram nélkül; fájó
                  elégületlenség a világ árama. Cenciben feszült ez az áram, mint bárkiben, míg él:
                  vége az életnek, ha minden célt elért.</p>
					<p>- Nem halok meg, míg adósságom van - mondta Cenci néni. Évek lüktettek aggodalmas
                  feszültségben. Egy pillanatra sem lehetett elereszteni a gyeplőt. A gyermekek
                  felnőttek: mindenik egy-egy terhes cél, egy lüktetés a nehézségek láncán, mely
                  együtt az özvegy élete. Nelli férjhez ment, s az áram átkapcsolódott Jóska iránt,
                  akit Jozsónak becézett Gádoros. Jozsó jogász volt Pesten; amire “kanász” rímel a
                  nótában: viharos mesterség. De a gyeplő Cenci kezében volt: a bugyelláris szíja,
                  és jó szűkre fogva. Jozsó visszahiggadt, nem bírva a versenyt bárófiúkkal, mint
                  vad csikó a kérlelhetetlen idomár kezére. Jozsó már aljegyző volt, egyelőre a
                  messze Fogarasban, noha Miska már mozgósítva, hogy első alkalomkor behozza maga
                  mellé Sótra. Vissza az anyai szem elé: mert a csikóévek veszedelme múltán új
                  veszély leshetett, s a gazdag fiúkénál nem kevésbé félelmes társaság a szegény
                  lányoké. Egy pillanatra sem lehetett elereszteni a gyeplőt.</p>
					<p>Jolán is megnőtt már, száműzött hercegnő, aki nem akart férjhez menni: finom, már
                  kissé fonnyadó, tüskés félénkséggel és érzékenységgel; pedig lett volna kérője.
                  Cenci nézte, nem szólt, önző okossággal: kellett a segítség a házban, s már
                  közeledtek a beteg, gyenge napok. De még mindig volt cél, és feszült az áram.</p>
					<p>- Nem halok meg, míg adósságom van. - Az oskoláztatás sokba került s az adósság
                  bizony lassan csökkent. De íme: a gyerekek felnőttek, s a szőlő kitűnő karban
                  volt. A befektetett pénz meghozta gyümölcsét, a tőkék engedelmes és délceg sort
                  álltak, s az egész hegyen bámulták a Cenci hadseregét. Cenci lelke most egy óriás
                  tábla volt, melyre számok voltak róva: ezen törölgetett és számítgatta, hogy
                  mikor és mennyit törölhet? - Nem halok meg, míg adósságom van. - A bugyelláris
                  szíja megszorult, az áram feszült még. A számok szépen fehérlettek az óriás kádon,
                  gonddal kimázolva Jozsó által, ki szüretenkint megjött szabadságra: szinte évről
                  évre nőtt a must nívója, fentebb sorakoztak a büszke dátumok; de Cenci rájuk se
                  pillantott. A munkát nézte és nem az eredményt. Gazdaszemei mélyebbre tapadtak;
                  fonnyadt levél vagy aszott fürt voltak izgalmai; elhullt rőzse s leesett gyümölcs
                  gyűltek kötényébe. Az ember mindig talál valamit, ha végigmegy a szőlőn, s jó
                  gazda nem megy el úgy, hogy föl ne szedje.</p>
					<p>Inai bírták még, fáradság nélkül vitték föl a hegyre. Még mindig naponta. Csak
                  feje csüggedt le, a föld felé, melynek lelkét adta.</p>
				</div>
				<div type="chapter">
					<head>2</head>
					<p>A hegy megváltozott körötte; csak ő nem változott. Cenci emlékek között járt: hol
                  voltak a régi, vidám tanyák? Hol voltak a régi, vidám szüretek, nótáikkal, híres
                  mulatságaikkal? A mulatós gazdák elhaltak; kedvetlen utódok vették át elhanyagolt
                  szőlőskertjeiket, se pénzük, sem idejük sokat gondolni rá; hivatalba járnak, vagy
                  pörösködnek a hitelezőkkel. A szőlő csak annyi munkát kapott, amennyi
                  elengedhetetlenül muszáj volt; néha még annyit sem; a kivénhedt tőkéket senki sem
                  pótolta; senki sem nézett a munkások után; a lusta vincellér konyhakertet tartott
                  a kopasz pásztákban.</p>
					<p>Haszon ebből nem volt, s a telek is csak azért maradt meg, mert nehéz volt
                  eladni.</p>
					<p>Lassan mégis cserélődtek a gazdák is. Keresztény ember nem mert szőlőt venni: de
                  hazárdabb zsidók vállalkoztak.</p>
					<p>- A Gőzsyék eladták! - kiáltott a képviselő Cenci nénire, amikor elment a tanyája
                  előtt, mely útba esett neki. - Bár nekem is akadna valami jó vevő! Isten uccse,
                  nem kéretném magam.</p>
					<p>Cenci összeszorította a fogát: úgy kell nektek! A Gőzsyék is tele voltak
                  adósságokkal, mióta meghalt az öreg. Cenci a szegény Józsira gondolt, és a maga
                  adósságaira. Előtte áll a nagy, oszlopos Gőzsy-présház, mennyi bolond muri
                  színhelye az is! Reggel ötkor, mikor Cenci ballagott föl a hegyre, még kihangzott
                  a cigány. Cenci már özvegy volt, s már akkor is így ment: összeszorítva fogát,
                  kezében a bot és a szatyor. Gőzsy Pepi a megyéhez került, s most benn lumpol
                  Sóton: az egész megye Gőzsy Pepije! S lám, rámegy a szőlő! Bezzeg csöndes most a
                  híres pince! A présházban a vincellér rámol: az új gazda nagy újításokat tervez.
                  Idegen ember, gazdag és zsidó.</p>
					<p>Cenci emlékek között járt, de nem az emlékekkel törődött: ki hozza vissza, ami
                  egyszer elmúlt? Pusztuljon, aminek pusztulni kell! Cenci még az ura után sem rítt
                  haszontalan, sem a szegény elpusztult Imre után: rábízta Jolánra, aki olykor, ha
                  ráért, hosszú, ünnepi délutánokon, s ha kifogyott az írni való levelekből, most is
                  zokogva tudta siratni apját és testvérét. Cenci csak a jelennel törődött, s a
                  halottat úgy dobta a múltba, hiábavaló sajnálkozás nélkül, mint a kiszáradt
                  venyigét a tűzbe. Így hullott egyelőre a múltba Nelli is, erkölcsi halottként,
                  kiesve a sorból, mint a kapával megsértett vessző: augusztus volt, s már érett a
                  szőlő. Cenci nem búsult, és nem csodálkozott semmin: más dolga volt. Maga az élet
                  volt ő, mindent megértve s túlmenve mindenen: kegyetlen és cél nélkül is
                  céltudatos. A nagy kád oldala ez évben magasra várta az évszámot, s Cenci
                  megfeszülve számítgatta: még egy ilyen szám a dongák magasában, s ama másfajta
                  számok közül, melyek az adósságok tábláján állnak, az utolsót is le lehet törölni.
                  Miért? Kinek? Cenci nem kérdezte. Csak számolt, csüggedhetetlen, mint a pók,
                  ezerszer is újra fonni az élet széttépett hálóját: ha egy cél elveszik, marad még
                  a másik.</p>
					<p>- Nem halok meg, míg adósságom van.</p>
					<p>Nelli sorsán csak Jolán tűnődött, a levélírásra szánt ünnepi délutánokon vagy tél
                  felé már, a függőlámpa alatt, titkos borzalommal gondolva a zord és kegyetlen
                  szerelemre, melynek ő szökevénye volt.</p>
				</div>
				<div type="chapter">
					<head>3</head>
					<p>Mindent megértve és semmin sem csodálkozva: így fogadta az anya eltűnt leányát,
                  mikor váratlan megint megjelent - noha szigorú szótlansággal. Átok és kitagadás -
                  ahogyan hajdan szegény Józsi bácsi megfenyegette a fiait, ha szekundát hoztak a
                  gimnáziumból - rosszul illettek volna a Cenci ajkára, aki nagyon jól tudta, hogy a
                  fa nem törheti le a maga ágait: csak a favágó baltája. Cenci tisztelte a Tényt,
                  mely Nellit gyermekévé tette, visszavonhatatlan. S még csak egy szemrehányó szóval
                  sem élt: “Hogy tehettél ilyet?” Hisz jobban látott s tudott
                  mindent, mint maga szegény Nelli, aki csak gyermek volt. Ki keseredik el gyermekek
                  tettein? Nyugodt szigor és semmi felesleges beszéd: ez volt Cenci pedagógiája. S
                  amint kocsija - nem ugyan már a szegény Józsi “saját hintaja”, mert rég árván
                  maradt az istálló -, hanem csak a helybeli fiáker gördült haza az elveszett
                  leánnyal, mint a sors: Cenci kérdései csak a poggyászra vonatkoztak, mely feltűnő
                  módon hiányzott:</p>
					<p>- Tán csak nem jöttél egy szál ruhában?</p>
					<p>S praktikus anyai gond pattogott a Nelli hallgatására:</p>
					<p>- Mit csináljak veled? Mibe járassalak?</p>
					<p>Más kérdések nem ostromolták Nellit. Jolán szemei némán tüzeltek a kocsi
                  belsejéből: alig merte megszólítani hazatért testvérét. A kocsi robogott, mint a
                  sors; s oly rejtelmes volt mindez Nellinek: honnan sejthették, hogy most fog
                  érkezni?</p>
					<p>Cenci már másodnap hajtatott a Dömétől jelzett vonathoz; Nelli nem tudta ezt: de
                  nem mert kérdezni, mint ahogy nem merjük kérdezni a sorsot.</p>
					<p>Ide most azt a címet kellene fölírni, hogy:</p>
					<p>NELLI A SÖTÉT SZOBÁBAN</p>
					<p>Már gyerekkorában Nelli, ha vétett valamit, magától ment a sötét szoba felé vagy a
                  sarokba, ahova állítani szokták; meg se várta, míg bűne kiderüljön... mintha
                  magával hozta volna az élet csalhatatlan tragikumának valami finom és precíz
                  érzését. Nelli komplikáltabb volt a látszatnál és öntudatánál. Az angyalok, kik
                  látják a lelkeket, mint mi a tüzeket, különös színjátékokban gyönyörködhettek,
                  meglobogva a Sors új szelében s közel az Eredethez, honnan a szeszek jöttek,
                  melyek e tüzet táplálták. A Rácz család élete évszázadokon át finomította a magyar
                  lélek szenvedő izzását, lelkeket élt át, idegen szellőket, mesterek voltak rég,
                  íródiákok, papok, egy műpártoló kanonok, egy muzsikus gavallér, egy sértett,
                  dacoló úr, dekadens latin költők olvasója: míg mindez a lélek kiégett, leizzott,
                  honfibánat alakjában az apáknál tompa és már vak tűz; s így szállt át Nellire
                  valami csöndes és lappangó láng, mely csak a sötét szobában villog föl. S már a
                  vicinális elhagyott lüktetése azon a délután - s amint a jól ismert dombok
                  föltűntek a kupé ablakain, az alkony tragikus hátterében - Nellit olyan érzéssel
                  hangolta, mint mikor gyerekkorában ment nagy bűntudattal egyedül és magától a
                  sötét szobába. De ez mégsem gyermeki érzés volt, s a bűntudat sem igazi bűntudat.
                  Már villogtak a komplikált lángok. A sötétség mélyült. Nellinek feje fájt, s ahogy
                  most már a fiákerban ült, rabnak érezte magát, anyja és testvére mellett is
                  szörnyen egyedül s kiszolgáltatva valami értelmetlen sorsnak, mely ellenállás
                  nélkül vitte, mint egy pelyhet, fölkapva, megcsillogtatva, megforgatva a szemét
                  között s lecsapva megint a régi sötétségbe.</p>
					<p>Anyjával aludt egy szobában; s alighogy bekapták a néma vacsorát, Cenci már
                  vetkőzni kezdett, korán fekvő és rövid álmú öregasszony. Aszott kis tagjai vén
                  trikókba bújtak; s már aludt is, éberen, keményen és elrejtező hatalom gyanánt,
                  mindig közel az őstermészethez, mint a misztikus Anyák, kikről Goethe beszél.
                  Nelli azonban elszokott az alvástól; s az óra zavarta, a gyermekkorból ismert
                  ketyegés, a nagy, kerek, lapos, ócska falióra, mely olyan különös hangosan
                  tiktakolt! először megrezegve, majd durván koppantva! S néha úgy tetszett
                  Nellinek, hogy megállt az óra, olyan soká kellett várni az újabb koppanást; máskor
                  megint vadul nekieredt, mint egy őrült szíve. S Nelli zokogott, mint régen, ha
                  bezárták a sötét szobába - de halkan, hogy anyját föl ne ébressze -,
                  gyermekkorában legalább zokogni volt szabad hangosan! Vánkosa meleg és nedves
                  lett: s ő keservesen szorította e meleg nedvességre arcát! Tudta, hogy rab már,
                  rab már örökre! Ó, örökre a sötét szobában! Tudta, hogy sohasem fog kijönni
                  többet! És elszorult a szíve: hát ennyi volt az élet?! Ennyi volt az élet! és
                  ennyi volt a szerelem! S Nelli egyszerre különös vágyat és bánatot érzett, mint
                  elmulasztott lehetőségek után: most már bátran és szabadon, mert hisz örökre
                  elmulasztotta! S tudta, hogy nem térnek soha vissza! A komplikált lángok villogtak
                  - melyek csak a sötét szobában gyúlnak ki. És volt egy közöttük, fényesebb és
                  illanóbb, mint a többi, melyről Nelli még most is elfúlva és bűntudattal kérdezte
                  magától: talán a Szerelem? Talán az elmulasztott, elszalasztott Szerelem? De
                  micsoda szerelem, istenem? Milyen rettenetes nagy a világ! És ő itt van örökre a
                  sötét szobában! De mégis valami biztonsággal gondolta ezt el: mert tudta, hogy
                  most már semmi nem fogja innen kiragadni! Az életnek vége. S kívánta: bárcsak
                  Imruska itt volna vele, s innen küldhetné ki, egy csókkal, a tengerre, mely őt ily
                  szégyennel csapta parthoz. S akkor eszébe jutott a másik
                     gyermek, ki szíve alatt volt, s újra fölzokogott: nem! nem! ő Imruskát
                  akarja! s valóságos gyűlölettel gondolt a másik gyermekre, ki Imruska helyét
                  akarja elfoglalni.</p>
					<p>Cenci megmozdult, s Nelli ijedten beszívta zokogását. Az óra ketyegett, Cenci
                  pihegett, a nagy cserépkályhában még pislogott a tegnapi parázs.</p>
				</div>
				<div type="chapter">
					<head>4</head>
					<p>Opálosan, mint színes üvegen, szűrődött át a reggeli napfény a tarka függönyön,
                  amelyet Jolán hatszögűre vagdalt kék-fehér-piros-zöld rongyokból varrt össze. A
                  hatszögű csillámok templomos fényt adtak, s a templomi hatást fokozták a tiszta
                  kondulások, amelyek egyenként s mintegy elvált gyűrűk valamely vastag
                  aranyláncról, hulltak a gádorosi tömzsi toronyból egyenest a Nelli lelkébe. De
                  zsolozsma helyett a Cenci kemény hangja korholta már ottkünn a cselédet, a házi
                  állandóság zsolozsmája: s Nelli újra fáradt kislányként ébredt e napon, kit a
                  konyhában korán kelő, szigorú anya várt: mint akár tíz évvel ezelőtt.</p>
					<p>Ó, kísértetiesen nem változott semmi! Ragyogó nap volt, már téli ragyogás; Jolán
                  misére ment, évek óta reá hárulván minden vallási kötelesség a családban; Cenci
                  munkával dicsérte az Istent. S Nelli már ismét a régi tűzhelynél állt: nyelni a
                  napsütés okozta füst ismerős ízét: segítve anyjának; s böködve kötőtűvel a sülő
                  kalácsot, kihúzva félig tepsijét a rernből Egyetlen
                  félelme: csak vendég ne jöjjön! Elbújni, nem látni, eldugni a fejét, mint üldözött
                  madár: hírt sem hallani, nem kérdeni, nem tudni! Ó, hátha Imruska mégis beteg,
                  vagy meg is halt! Mert nem szóltak róla semmit; és nem merte kérdezni. Ez mégis a
                     sötét szoba volt, minden ragyogás dacára; és anyja a
                  Sötét Szoba úrnője: néma úrnő, ki mindent előre tudott és természetesnek talált;
                  zárt ajkai nem kérdeztek és nem mondtak semmit. Jolán pedig - miről tudott volna
                  Jolán beszélni?</p>
					<p>- Eléggé megsült már? Beleböktél a kötőtűvel?</p>
					<p>Hogy is mert volna Jolán egyébről kérdezni?</p>
					<p>S Nelli azt hihette a sötétségben, hogy csakugyan nem is történt semmi, nem
                  változott semmi: hogy talán csak álom volt az egész, hogy soha el sem ment ebből a
                  házból. Miska is álom volt. Gyula is álom volt.</p>
					<p>De Cenci bizton élt, s nyugodt szeme és parancsoló ajka a Valóság szigorúságát és
                  keménységét jelentették, a Valóságét, melyben nincs feledés, s mely mégis csupa
                  feledés. A Valóság kerekei forogtak tovább, mindig új kerékvágást vájva
                  maguknak.</p>
					<p>Így jött rendbe a ruhakérdés is. Lánykori rossz ruhák kerültek elő, sublótok
                  mélyéről, amiket Miska menyasszonya hajdan ott hagyott s feledett: most jók
                  voltak, a sütő mellé állni. Vasárnap Jolán a maga ruháit tukmálta; de Nelli úgyis
                  irtózott volna templomba menni, világ elé! Cenci azonban már megírta a parancsot
                  Miskához; Gyulának úgyis hiába írt volna. Miska sifonjaiban csüggtek rendben a
                  Nelli sóti ruhái; de a levendula közé már dohánypor vegyült, a Vivi dada
                  jóvoltából, ki fejcsóváló gonddal őrizte e sok árván maradt holmit a moly ellen.
                  Mégis amint Miska kinyitotta a szekrényeket, hogy ládába csomagolja a ruhákat: oly
                     anyiszag áradt a kísérteties sifonajtók mögül, hogy
                  Imruska, ki az asztal mellett ült a magasra csavart zongoraszéken, s lábait
                  lógatva török basákat pingált holmi hivatalos, kék papirosokra, amikhez hasonlókon
                  apja az ítéleteit szokta fogalmazni: Imruska fölszimatolt, mint egy hű kiskutya, a
                  rejtelmes és halott Múlt felé. A múlt, mintha valamifajta jövő volna, izgatta és
                  borzongatta a kisfiú fantáziáját.</p>
					<p>Mindenesetre különös volt ez a csomagolás.</p>
					<p>Miska ott állt a vászonnal rakott polcok előtt, két tenyere között nyújtva át a
                  láda fölé hajló Vivi dadának egy-egy halom összehajtogatott fehérséget, melynek
                  rétjeiből néha apró meglepetések hulltak ki: egy lap ezüstpapír vagy
                  gyertyarózsának eltett zizegő, színes ív; s egy tábla ott feledt csokoládé, amit
                  Imruska kapott meg: különös, avultas, elgondolkodtató íze volt. Az a kis olló is
                  kihullt, a szegedi híres késestől való, amit Nelli hajdan oly sokat keresett, s
                  már egészen elveszettnek gondolt: Miska megismerte. Miska sokáig állt tétován, az
                  ollóval a kezében; míg azt is betétette a ládába.</p>
				</div>
				<div type="chapter">
					<head>5</head>
					<p>Ez az olló rejtelmes levél volt, melyet Nelli zokogva olvasott, mikor
                  megtalálta.</p>
					<p>- Mit rísz? - szólt rá Cenci. - Maradtál volna a gyereked mellett! - S ez volt az
                  első eset Nelli visszatérése óta, hogy Imruska szóba került a gádorosi házban. -
                  Asszonynak ott a helye, a gyereke mellett.</p>
					<p>Nelli szótlanul fölszítta könnyeit; az anyai szemrehányás nem esett rosszul neki:
                  minden büntető szó csillapító csöpp volt bűntudatának. De ettől a naptól fogva
                  mintha megszakadt volna valami benne: az az olló elvágott valamit, s a kemény
                  szavak megpecsételték az ítéletet. “Lelki üresség” kedves szavuk az íróknak: de
                  Nelli körül szinte szó szerinti üresség lett. Mindaz a “jelen”, ami körülötte volt
                  - kislány korának otthonos miliője -, szinte visszacsúszott a messze múlt
                  érdektelenségébe: Nelli nagyon távol volt mindettől. Amihez talán közel lett volna
                  - Imruska -, az meg visszavonhatatlan távol volt őtőle. Nelli nem evett, nem
                  aludt, de már nem is tűnődött a hosszú éjszakákon, mint eleinte. Gondtalanul,
                  közömbösen meresztette szemeit a “sötét szoba” sötétségébe.</p>
					<p>Az életnek vége volt, de a halál még nagyon messze késett: s hogy lehet addig az
                  időt eltölteni? Nelli fő baja talán az unalom volt. A délelőtt csak elment a
                  házi munkákkal: de ó! a végtelen téli délutánok! Jolán litániára ment, vagy
                  levelet írt; Cenci hosszú számadásaival bíbelődött, vagy körüljárt a ház körül,
                  meleg keszkenőkbe burkolózva. Néha látogatóba mentek kettesben. Nellit nem
                  lehetett rábírni, hogy kitegye a lábát a házból. Egyetlenegyszer ment ki a
                  szőlőbe, éspedig egy csúnya, ködös napon, amikor nem akarták engedni. De Cencit a
                  köszvény gyötörte, s egy borkupec zsidót kellett fölkalauzolni a pincébe. Az
                  egyenleg csökkentése Cenci számadásaiban bizonnyal fontos cél volt: valakinek föl
                  kellett áldoznia magát. Nelli ragaszkodott hozzá, hogy ő legyen ez a valaki, s a
                  ködben, szinte két lépésre se látva, botorkált föl a megfagyott úton a kurta
                  bekecses, vörös zsidó előtt. Fejére nagykendőt csavart, keresztülkötve vállán, a
                  hóna alatt, mintha már ő is öregasszony volna.</p>
					<p>Különös volt látni a régi dombokat, amiket Nelli még kislány korából zöld
                  diadalban s napfényesen ismert, az örökké mosolygó, enyhe, kedves tájat
                  lefosztva, ridegen s vázként a karók lándzsás hadseregével, mely feketén meredve
                  bökdöste a ködöt.</p>
					<p>A zsidó végigkóstolta a hordókat, gondosan töltve a hébérből ujján át a pohárba,
                  melyet Nelli tartott; a bort megöblögetve szájában, kortyonkint kiköpte, s
                  diplomatikus hallgatásba merült. Mégis, visszatérve Nelli nyomában, miután fél
                  óráig bizonyítgatta Cenci előtt a bor értéktelenségét, megvette az egész termést
                  azon az áron, melyre Cenci hagyta: aki kemény volt, és tudott várni.</p>
					<p>Az egyenleg már nulla felé tartott.</p>
				</div>
				<div type="chapter">
					<head>6</head>
					<p>- El ne adjatok semmit, ha meghalok! - rendelkezett Cenci.</p>
					<p>- Ugyan, mama! - vágott volna közbe Jolán; de Cenci kitért az érzelmi hang elől;
                  szava tárgyilagos volt és tervező, mint a munkásé, ki közel már céljához,
                  pihenésre gondol, s felváltásáról intézkedik.</p>
					<p>- A szőlő Jozsóé lesz; ő a férfi; de nektek kell törődnötök vele: mert őneki
                  hivatala van, s míg át nem helyezik, csak szüretre jöhet haza. A ház a tiétek.
                  Döme bácsitól is jut nektek valami.</p>
					<p>Cenci szárazan beszélt s határozottan, mint aki egy eltökélt utazásra gondol;
                  dolgait innen-onnan elrendezte, s mehet; egyébként soha ilyen egészségesnek nem
                  látszott; köszvényén kívül nem is lehetett képzelni más baját; kicsi, töpörödött
                  teste szívós volt még, s alázatos szolgája az erős léleknek.</p>
					<p>De ez az erős lélek maga is csak alázatos szolga volt a Sors előtt: aki másképp
                  rendelkezett. A Sors a maradást parancsolta, új számokat szánva az Adósságok
                  tisztuló táblájára; de ez még a jövő titka volt, s Cenci nem tudhatta, mire kell
                  ereje. Egyelőre Nellin veszett az éber szem; aki viszont fiatal létére fogyott és
                  sápadott; arca áttetsző lett, mint halott gyöngy színe; tekintete idegen s
                  közömbös. S Cenci az Erősek ösztönével nézett erre a gyengére: aki természet
                  szerint az ő húsához tartozott; húsához, életéhez, feladatához.</p>
					<p>- Szórakozás! Séta! - mondta Tardits, az öreg orvos, aki már Józsi bácsit is
                  kezelte, s akinek szinte csak csellel tudták Nellit megmutatni: mert Nelli bútt a
                  vendégek elől. De ki vihette Nellit szórakozni? Ki tudta akár csak az ételt is
                  beléje diktálni?</p>
					<p>- Az nem úgy van: neked kötelességed az egészségedre vigyázni! - feddette őt
                  Cenci. - Gondolj a gyerekedre! - Nelli állapotára célzott, mely már nagyon is
                  nyilvánvaló volt: a gyermekre, aki kopogott az Élet ajtaján.</p>
					<p>- Bár meg se születne! - mondta Nelli. - Miért is születik az ember? - tette
                  hozzá, mintha csak az élet hiábavaló nyomorúságára gondolna: pedig egész más érzés
                  beszélt belőle: valami különös, megmagyarázhatatlan ellenszenv a meg sem született
                  csöppség iránt. Nelli aljasnak, nyomorultnak érezte magát ezzel az érzéssel; s még
                  jobban behúzódott a Sötét Szobába. Cenci rajtakapta őt a félszerben, az árván
                  maradt istálló mellett, amint valami törött ostordarabkát tartott a kezében, amit
                  ott talált a félszer limlomai között: Imruska ott feledett ostorkája volt, amivel
                  még másfél éve játszott, mikor még api, anyi, Imruska együtt jöttek a nagyanyihoz.
                  Nelli magával vitte a törött darabkát a szobába; s azt már aztán nem látta Cenci,
                  milyen ideges mozdulattal dobta egy skatulyába, a szegedi késes ollaja mellé; mint
                  ahogy a szemrehányásokat szoktuk bedobni lelkünk legsötétebb skatulyáiba, hogy
                  sohase kerüljenek többet elénk!</p>
					<p>Cenci nem látta ezt, s anyai ösztönével más irányban tapogatózott; Tarditscsal
                  tanácskozott, az öreg orvossal, aki, a tanácskozás folyományaképpen, egészen
                  váratlanul kijelentette, hogy Cencinek az idén szokottnál korábban kell Harkányba
                  mennie: mihelyt a beálló tavasz az utazást lehetővé teszi. Cenci az első kedvező
                  napok egyikén útnak is eredt, s délután öt óra tájban Sótra ért. Esze ágában sem
                  volt Harkányba menni. Egyenesen bekanyarodott kocsijával a Döme udvarába, ahol
                  Bábi ijedten csapta össze láttára a kezét:</p>
					<p>- Jesszus Mária, a tekintetes asszony!</p>
				</div>
				<div type="chapter">
					<head>7</head>
					<p>- Vitesd be a koffereket - rendelkezett Cenci. - Hol van Döme? Most Döméhez
                  szállok.</p>
					<p>Döme olvasóórája volt éppen, s a kis fölolvasó ült előtte, az öblös fotel mélyén,
                  fejét a támlán keresztbevetett nagy bársony hurkapárnának nyugasztva; a fehér lap
                  lobogott kezében, s Döme kommentárai ma új érdeket nyertek; a nagy, barna szemek
                  az Életre tüzeltek, mely már sorsszerű volt: Cencinek épp eznap kellett
                  megjelenni. Imruskát előző este cirkuszba vitte apja, bölcsen, hogy a túl komoly
                  gyermek lásson és mulasson: de milyen mulatság volt?! Egy fiú meg egy kislány,
                  akiket az anyjuk késsel dobált körül: azok mindennap halálban forogtak, s Imruska
                  szinte minden dobásnál érezte a hideg kést a saját húsába szaladni: azok hősök
                  voltak! S milyen más érzéssel gondolt most Imruska a szabadsághősökre s aradi
                  vértanúkra, akikről Döme beszélt, s akik halálba mentek a hazáért! Imruska rájött
                  most a halál ízére, mely elválhatatlanul ott van az életíz mélyén, s az egész
                  életet magát hősivé avatja. Micsoda mennyország és micsoda pokol van a halál
                  mögött? Imruska homályosan tudta már, hogy api nem sokat ad a papokra, s hogy
                  például a karácsonyfát nem a Jézuska hozza, és hogy általában a felnőtt férfiak
                  sok mindent máshogyan tudnak, mint a kisgyerekek és a Vivi dada-féle vénasszonyok.
                  Az okos Gitta rontotta Imruskát, akinek a szavai mindig megborzongatóan csengettek
                  fülébe:</p>
					<p>- Jobb lett volna sohasem születni!</p>
					<p>Imruska sokszor gondolt arra, milyen lenne az, ha sohasem született volna? Mi
                  lenne akkor ez az egész világ? kert, ház, emberek? Nem tudta elképzelni. Imruska
                  filozófus volt már, s filozófiájának centrumában az eltűnés
                  fogalma állt - ahogy ezt egy tanár mondaná. Ó, annyival egy egész világ tűnt el,
                  mintha meghalt volna! És mégis különösen visszajárt: határozatlan illatokban, avas
                  csokoládék ízében, röpülő zsakettszárnyak alatt eldugott csókokban; s most íme,
                  megjelent Cenci is, aki szintén ehhez az eltűnt világhoz tartozott, megborzongató
                  várakozást keltve: Imruska rögtön érezte, hogy róla van szó, az eltűnt világ
                  magának reklamálja.</p>
					<p>Cenci Miskát hívatta audienciára, ki régi szófogadással s most is “mamának”
                  tisztelve csókolta meg volt anyósa kezét: s aztán pár német szó következett, “a
                  gyerek előtt”, alkalmas még föllebb csigázni a borzongó várakozásokat: mert ez a
                  nyelv, szülői ajkakról hallva, mindig komoly és titkos dolgok jele volt. Imruskát
                  kiküldték, s nagy családi tanács kezdődött Miska, Döme és Cenci között: noha
                  voltaképp egészen egyoldalú. Miska véleményeit, Döme düheit adta elő; de Cenci
                  parancsait. Különös dolog! Míg Miska a nyugodt tárgyilagosság, sőt szeretet
                  álláspontjára helyezkedett, s atyailag akart gondoskodni valakiről, akit ezen a
                  tárgyaláson csak ő-nek emlegettek - bár látni nem kívánta
                  -: addig Döme pattogott, morgott, dühöngött, mintha ő lenne a Férj és a Bíró.</p>
					<p>A sóti házban most említették először Nellit - noha nem most gondoltak rá először
                  -, mióta megint itt volt, közel az életben, Gádoroson. Visszatérése, mely nem
                  létezett az ajkak számára, a lelkekben remegett, fájdalmasan és mélán izgatva
                  őket; s Döme százszor is elmondta egy nap és apropó nélkül (sőt értelmetlenül,
                  mert hisz maga küldte Nellit anyjához):</p>
					<p>- Bolond ez a Cenci! - Miska értette, de sohase felelt rá; komor volt, de nyugodt,
                  mert az úgy illik férfihoz; méltányolta az anya megbocsátását, aki nem ítélkezhet,
                  még egy másik anya fölött sem, ha az leánya. Miska ítélkezett: mert mégiscsak ő
                  volt a Bíró. Semmi ellenvetése sem volt a Cenci kívánsága ellen, de semmi
                  üzennivalója sem Nelli számára.</p>
					<p>Cenci meghallgatta a véleményeket, mint egy legfelsőbb államhatalom, aki
                  meghallgat szótlan, s aztán dönt a maga feje szerint. Cenci nem moralizált s nem
                  idegeskedett - hogyisne! - megverni való gyerekek cselekedetein: egyszerűen tette,
                  amit szükségesnek látott. Csakugyan Imruskáról volt szó: a részleges amnesztia egy
                  különös lényéről, melyben a kisfiúnak jutott szerep.</p>
					<p>Imruska az udvaron várta sorsát, sztoikus rezignációval, mely anyjától örökölt
                  attitűdje volt az egész ellenséges világ ellen.</p>
				</div>
				<div type="chapter">
					<head>8</head>
					<p>Cenci röviden kiadta rendelkezéseit, s másnap Imruskát pakolta maga mellé a Püspök
                  kocsijába.</p>
					<p>Döme dohogott, és mert hűvös, különös tavasz volt, és nagy hegyeken kellett
                  keresztülhajtani, azt találta ki, hogy:</p>
					<p>- Meghűl az a gyerek!</p>
					<p>Döme öreg szívében bolond öreg érzések csatáztak, s nehéz lett volna megmondani,
                  az anya emléke vagy a gyermek távozása hozza-e inkább izgalomba? Cenci azonban nem
                  adott bolond érzésekre, s Miska és Döme tehetetlenül néztek a hídnál bekanyarodó
                  kocsi után, számolva magukban, hány nap múlva kerülhet a kisfiú vissza?</p>
					<p>Nagyanyi alig szólt valamit a hosszú kocsiúton. Imruskának volt alkalma
                  gondolkodni. A bakon ült, és a lovak csapkodó farkait bámulta; néha egy-egy
                  porszem ütött a szemébe; néha majd elkapta kalapját a szél. A kocsi ütemes rázása
                  úgy hatott rá, mint valami trombitahang: fölvillanyozva és andalítva egyszerre.
                  Eleinte síkon mentek, s jegenyék vágtattak kétoldalt szembe velük; Imruska egy
                  különös gépre gondolt, egy “halálgépre” vagy “halálkamrára”, mely a gyermekeket,
                  ha bizonyos - mondjuk tizenöt éves - életkort elértek, egyszerűen porrá zúzza,
                  hogy csak véres folt maradjon utánuk. A gép a gőzfürdő némely készülékeire s
                  kamráira hasonlított, ahova api mostanában magával szokta vinni Imrust. Imrus
                  kéjesen borzadozott a hősiesség elgondolásában, amivel a gyermekek e rettenetes
                  kamrák felé mennek, kivált a cirkuszban látott kisfiút és kislányt képzelte el a
                  rémes gép előtt. Közben már a hegyek közé értek, kígyózva emelte őket egyre
                  följebb a fehér út, alattuk egy patak csillogott.</p>
					<p>Püspök megszólalt olykor, s amit Püspök mondott, az is tűnődés anyaga lett.</p>
					<p>- Látja az ifiúr azt a fehér keresztet, fenn a fehér kövön? - Mélység nézett onnan
                  alá, s a keresztet egy kispap emlékére állították, aki hajdan lebukott a
                  mélységbe. Imruska már érezte az esés nagy szelét, a szikla közelségét; már olyan
                  volt, mintha ő maga is bukna. A meredeknél leszálltak a kocsiról, és gyalog mentek
                  mellette. Hegyi út volt. Imruska kihajolt a korláton, s nézte a mélységet.</p>
					<p>- Harapni lehet a levegőt - szólt Püspök.</p>
					<p>Egy sváb falu kocsmájában ebédeltek, nagy, üres, hűvös és dohos szálában, hol
                  Cenci, mint egy bebugyolált mumus, meg sem oldozva vastag keszkenőjét, osztotta a
                  levest a hosszú deszkaasztal végén. S tovább mentek, falukon s falukon át, s
                  Imruskát különös érzés fogta el, amint betekintett idegen udvarokba, s futva
                  látott ismeretlen életeket, melyek szerteszórva a nagy világban kicsi csoportokban
                  pihegnek és mozognak. Majd anyjára gondolt, s félni kezdett a találkozástól,
                  melyhez minden kerékfordulás közelebb és közelebb hozta. Már elfogta a régi
                  gádorosi utazások elmosódó, titkos hangulata: milyen régen nem volt Gádoroson!
                  Régi, feledett, csodálatos emlékek lestek ott rá, egy anyiszagú, eltűnt világból.
                  Emlékeitől kezdett félni, valami rejtelmeset érzett emlékezetének forrásaiban,
                  melyekhez visszatért... Megdöbbent, hogy mától kezdve az élete egészen
                  megváltozik.</p>
					<p>Alkonyodott. A hegyek lelapultak. Hosszú jegenyesoron mentek most újra, mint merev
                  őrök végérhetetlen sorfala között, Imruska nem győzte számolni őket, s már azt
                  hitte, örökké tartanak. De most sorompó feküdte keresztbe az utat, s a város végi
                  kovács kalapácsának csengése hallatszott föl. Elmentek egy kereszt, egy határfa,
                  egy bús csárda mellett. Hangos ebcsapat támadt a kocsira. Messze látszottak az
                  édes szőlőhegyek, enyhe hajlásukkal az esteli égen. Imrusnak dobogott a szíve,
                  fáradtság és izgalom harcoltak testéért.</p>
					<p>Egy halvány asszony várt rá, nem kisebb izgalomban. Anya és fiú közt a találkozás
                  egyébként nem volt érzelmes, sem megható. A szemlélő száraznak és ridegnek
                  találhatta volna. Imruska elfogult volt, nem tudta, mit mondjon, s úgy oldotta meg
                  a problémát, hogy nem mondott egy szót sem. Nelli Cenci nénit nézte, mintha tőle
                  akarná kérdezni, hogy hány csókot szabad adnia gyermekének? Ez volna hát az ő régi
                  kisfia? Ó, milyen nagyra nőtt! - Imruskának a feje fájt, mindjárt lefektették.
                  (Anyjától örökölte, hogy minden utazástól megfájdult a feje.)</p>
				</div>
				<div type="chapter">
					<head>9</head>
					<p>Jolánka nem is képzelte, milyen irtózatos fénysávot vetít be a Sötét Szobába,
                  mikor, előzetes megbeszélés szerint, még aznap délelőtt előkészítette Nellit
                  Imruska jövetelére. A sótiakról jóformán semmit sem tudott még Nelli: a kérdések
                  böjtjét tartotta, félig félelemből, félig vezeklésből: a Sötét Szoba maradjon
                  sötét szoba! A sötétség tompított, zsongított; már a jó hírtől is rettegett;
                  szegény strucc! Gyermeke, mint egy szemrehányás, jelent meg egyszerre, s a
                  fénysáv, mely enyhítő sugárnak volt szánva, rettenetes nyíl lett... Nelli egész
                  napja izgalom s félelem volt: nem öröm és remény.</p>
					<p>- Mit tegyek?... Mit tegyek?... - kérdezte minduntalan önmagától, néha szinte
                  félhangosan, anélkül hogy maga is tudta volna, mire és hogyan érti ezt a kérdést?
                  Ó, félt! Minden szótól félt és minden tekintettől! Félt a saját gyermekének
                  tekintetétől! Új vezeklés volt ez számára; mintha új büntetést mért volna rá
                  szigorú anyja, Cenci. Szinte megkönnyebbült, hogy éjre el kellett válnia fiától:
                  aki Cencivel aludt egy szobában, a kanapén, hol az első nap Nelli is; tavaszra
                  járván, csak azt az egy szobát fűtötték még, a Cenci köszvénye miatt. Öregnek s
                  gyereknek meleg szoba dukál; Nelli pedig a nagy izgalom után különös üresség
                  érzésével tért ökölharapós éjszakára a nagy, régi ház egy másik zugába, Jolán
                  hallgatag társaságában.</p>
					<p>Így, mondom, Imruska hajtotta le aznap fejét a Cenci kanapéján; álmosságába nem
                  kisebb üresség vegyülvén; de mert életkora még nem érte el az évek skáláján a
                  felnőtt számokat, melyeknél életünk Torricelli-űre kezdődni szokott, a félálom
                  fantáziája betöltötte az űrt; s az történt, hogy ennek az eseményes napnak, mely
                  anyival s az eltűnt világgal a rég borzongva várt találkozást hozta, igazi
                  szenzációja nem ez a találkozás lett, hanem egy kép, melyet félálomban - s már
                  félhomályban, míg Cenci gyertyánál húzta magára öreg jégereit - pillantott meg a
                  falon, a kanapé fölött. Nem először ugyan: mert a kép még Józsi bácsi korában ott
                  lógott, s eredetileg valamely divatlap műmelléklete volt, vidéki honleányok
                  számára; zord szirtek s hadak közt köntöst váltó lovagot ábrázolt; de csak most,
                  hogy iskolás fiú lett, s olvasott is valamit a történetből, borzadt rá Imruska a
                  kép értelmére a lelkesítő fölírás nyomán: Dezső hősi
                     önfeláldozása királyáért! A lovag a király ruháját vette föl, hogy az
                  ellenség gyilkos nyilai őt érjék! A lovag ott állt a rettenetes Halál előtt,
                  bátran és királyához való hív szeretettel. S Imruska hol a lovag helyébe képzelte
                  magát, hol a király helyébe; s a cirkuszban látott gyermekeknek osztotta ki
                  fölváltva a többi szerepeket; a kisfiúnak s a kisleánynak is, aki fiúruhában, mint
                  a cirkuszban, ott volt a harcban is. Imruska szíve különös édességet érzett,
                  elgondolva, hogy ott, szirtek és hadak közt, a szörnyű veszélyben, együtt van
                  ezekkel a gyermekekkel. Imruska egy regényt kezdett, melyet aztán még soká
                  folytatott magában. Elsősorban mégis királynak gondolta magát, de nemes
                  királynak, aki az önfeláldozást visszautasítja, s ő száll szembe a halállal
                  híveiért; és ekként aludt el.</p>
					<p>Ez a kép és ez a regény töltötte be másnapi napját is, s a kisfiú különös
                  komolysággal, zárkózottan és szótlanul járt a nagyok között, mint akinek édes és
                  borzalmas titka van. Szórakozottan s kissé csalódva bolyongta be a félig feledett
                  helyeket, mindenütt a dívány fölött függő kép varázsa alatt. Eső lévén, főleg a
                  félszerben ácsorgott, az óriási mángorló mellett; délután pedig a szőlőbe ment ki
                  nagyanyival, eltűnődve a szurdikok között, melyek a képen látott hegyomláshoz
                  hasonlítottak, s a beomlott pincéken, ahol nagyanyi szerint kígyók tanyáztak.
                  Nelli rosszul érezte magát, szédült, és nem akart velük menni. Imruska magában
                  örült ennek; elfogultnak érezte magát anyjával szemben; alig merte anyinak szólítani. Nelli nagyon megváltozott: sápadt volt és
                  rosszkedvű; szépsége erősen csökkent. Állapota is már nagyon látszott, s különössé
                  tette alakját a gyermek szemében. Nelli inkább kerülte gyermekét, mint kereste, s
                  Imrusnak néha különös, idegen érzést okozott: mintha anyi félne tőle. A kisfiú
                  alig melegedett bele valami bizalmasabb szóba, már hökkenve nézett anyjára, s
                  elhallgatott.</p>
					<p>- Api azt mondta... - kezdte olykor, elfeledkezve, valami közömbös témáról lévén
                  szó; s Nelli, mintha villamos ütés érte volna, összerázkódott és
                  megmerevedett.</p>
					<p>Ez mind csupa kín volt. És szinte örült szegény Nelli, mikor a húsvéti szünidő
                  lejárva, fiát az iskola visszahívta. Mégis: kétségbeesett várakozással nézett a
                  búcsú elé, mintha valaminek addig még kellene történni, valaminek akkor el kellene
                  dőlni... Imruskát vasúton kellett a szomszéd faluig kísérni: onnan ígérvén valami
                  ismerős, hogy maga alkalmatosságán elviszi apjához. Nelli remegett ettől az utolsó
                  órától: folyton egy ijesztő kérdésre gondolt, amit pedig Imruska a nagy világért
                  sem ejtett volna ki száján: mit üzen Miskának? Üzenjen? Lépjen föl ő is az utolsó
                  pillanatban a kocsi lépcsőjére, mint ahogy - ó, istenem! - föllépett egyszer egy
                  kocsi lépcsőjére, nem arra, amelyikre kellett volna?...</p>
					<p>Mi lenne? Mi lehet még?</p>
					<p>Csak meddő álom volt, mert tudta, hogy úgysem, úgysem... hogy csak egy félénk csók
                  lesz, egy búcsúcsók, egyetlen fiának - az is vigyázva és feltűnés nélkül, mert
                  bámész szemek lesnek a pályaudvarokon. Ó, az anya, aki elhagyta gyermekét! Nelli
                  nem ment még a szomszéd faluig is: félt az ismerőstől, aki a kocsit ígérte...
                  Jolánra bízta a gyermeket, s egyedül és egy ritkán járt úton ment vissza a
                  városba, amelynek utcáin talán nem járt hazajövetele óta, mióta behúzódott a Sötét
                  Szobába...</p>
				</div>
				<div type="chapter">
					<head>10</head>
					<p>Csak a szőlőbe járt ki egyre sűrűbben. Oda már egyenes hegyi utacska vitt a házuk
                  mögül, s mindjárt a szurdikba ért, ahol zöld berbecs és fehér iszalag hajolt ki az
                  évről évre magasabb s omlós agyagfalak fölött, mint királykisasszonyok a
                  várfalakon, s csak a berbécs és iszalag szemei nézték meg, csak a visszahajló
                  szőlőtőkék szólták meg, akiket szoknyája átsúrolt: csupán oda járt ki.</p>
					<p>Ebből kötelességet csinált magának - a Sötét Szoba odáig terjedt ki. Mamának
                  segíteni, ha már a nyakán él... A nyár munkája kezdődött már. Cencit a köszvény
                  gyötörte, s a napszámosokra ügyelni kell. Cenci hagyta, noha fontosabb dolgot nem
                  bízott rá: csak amennyit egy gyermekre is rábízhatott volna. De Tardits is sétákat
                  rendelt Nellinek, s Nelli sétált, rendeletből, kötelességből, engedelmes kislány
                  módjára. Hideg reggeleken ment ki, mentül korábban, hogy senki se lássa. Nagy,
                  tapadó kendőjét odaszorította finom vállaihoz, s a keresztútnál óvatosan kerülte a
                  sártócsákat gyenge cipőivel. Halovány kezét lehúzta az ügyetlen kulcsok súlya.
                  Künn kinyitotta a présház ajtaját, s kiadta a vincellérnek a szükségeseket. Kicsit
                  félt a vincellértől, s erőltette magát, hogy erélyes legyen, mint Cenci néni: az
                  volt az érzése, hogy anyja mögötte áll, és megdorgálja, ha valamit nem jól
                  tesz.</p>
					<p>Nagy sorban húzódtak tovább és tovább a kapások, s Nelli megállt mögöttük a puha
                  bakháton, süppedő sarokkal, kendőjét fútta a szél, s cipőjébe belement a homok.
                  Daloltak, s a naiv szerelmi ének Nelli lelkében különös szomorúsággal
                  visszhangzott.</p>
					<p>Délben feljöttek a tanya elé, ebédeltek a kerek kőasztalnál, s Nelli külön ülve,
                  messziről hallgatta durva tréfáikat, ingerkedésüket.</p>
					<p>Nem szólt hozzájuk.</p>
					<p>Lenn messze kitárult a városka, a szél ideverte a harang szavát, a Kálvária
                  keresztje látszott a szürke égen, lágyzöld, fiatal kukorica hajladozott,
                  borzongott a szomszéd dombokon.</p>
					<p>Nelli egyedül volt. Egyedül az egész világon.</p>
					<p>Délben a kis sváb cseléd kihozta az ebédet, s Nelli egyedül evett a présház előtt,
                  a meszelt sárpadon, apró vánkosokat rakva maga alá, s apró láboskát tartva az
                  ölében, ahogy anyja szokta. A munkások leheveredtek a fügebokrok alá vagy a
                  mogyoró árnyában, s elaludtak néha órák hosszat: Nelli nem mert rájuk szólni.
                  Később rendesen kijött Cenci néni is, s átvette a felügyeletet. Ilyenkor Nelli
                  bevonult a kis szobába, mely éppolyan volt, mint Józsi bácsi idejében; mindig
                  valami halottas hűvösség áradt benne, s a plafon rúdjain még ilyenkor tavasszal is
                  lógott pár összeaszott szőlő. A kis, puhafa szekrény tetején évtizedes divatlapok
                  porosodtak: Nelli leszedte néha, s unatkozva nézte a krinolinos dámák képeit.</p>
					<p>És így telt az idő. Ha trágyát hordtak, Nelli az udvaron olvasta a téréseket, s
                  krétával rótta a belső kapufélfára a fölhordott kosarak számát. Máskor parajt,
                  sóskát, petrezselymet keresett, hogy hazaküldje a svábbal. Önkéntes száműzött
                  volt, kényszermunkára ítélt vezeklő, messze a világtól.</p>
					<p>Jolán ki se nézett a szőlőbe, mióta Nelli megérkezett.</p>
					<p>- Örülök, ha nem látom! - mondta, ha szóba jött. Holott ő több segítségére tudott
                  volna lenni anyjának, mint Nelli. De gyűlölte a szőlőt, melynek rabjai voltak
                  mindannyian; mely elvitte a pénzt, robotba fogta anyjukat, s örömtelenné tette
                  gyermekkoruk napjait. Jolán inkább az otthoni háztartást választotta, titkos
                  gondolatokkal, mert Nelli az ő szemében tényleg vezeklő volt.</p>
					<p>Így Nelli egyedül maradt egész nap, s egyedül ment este haza a munkások után, vagy
                  legfeljebb Cenci nénivel, aki egy szót sem szólt az egész úton. Elül a
                  napszámosok, vállukra vetve szerszámaikat, föloldódott és vidám beszédben, végezve
                  a napi fáradságot; s mögöttük talán tíz lépésre Nelli, szótlan, egyik karján a
                  botozó kis öregasszony, másikon a nehéz szatyor kulcsokkal.</p>
					<p>Ó, borzasztó sivárságot érzett, fagyasztó hiányát a szívnek, szeretetnek, amelyre
                  sohasem volt ilyen nagy szüksége! És késő bánattal, önszemrehányással gondolt
                  kisfiára, akit eleresztett magától, anélkül hogy egy fesztelen, gyöngéd szót, hogy
                  igazi csókot váltott volna vele.</p>
				</div>
				<div type="chapter">
					<head>11</head>
					<p>Múltak a hetek, és már hónapok is halálos csöndben múltak Gádoroson - Nelli élt és
                  nem élt, s a legnagyobb esemény sem volt képes szívét fölmelegíteni; ki szerette,
                  és kit szeretett ő? A legnagyobb esemény egy gyermek volt, egy szomorú, síró kis
                  apróság - de Nelli közönnyel és szinte rossz érzéssel tekintett erre az új kis
                  Hintássra, mint valami betolakodott idegenre; mint valami gyűlölt embertől
                  megejtett és elhagyott anya. Imruskát szerette most a távolból őrülten:
                  visszaidézte minden mozdulatát, újra elővette minden kis emlékét, s valóságos
                  ellenszenve volt ez iránt a kis református iránt, kit helyette kapott. Mert
                  hithagyó házasság gyümölcse; vezekléssel nézett ez élő bűnjelre. Mégis maga
                  táplálta, alázatos kötelességérzéssel: de másképp alig látszott törődni vele.
                  Jolán, mohó és magányos nagynéni, fogadta szenvedélyes gondjaiba a jövevényt, és
                  Nelli rábízta, míg maga, mintha nem anya lenne, hanem gyermek, dacolva ült a Sötét
                  Szobában.</p>
					<p>Cenci csak dörmögött, elégedetlenkedett, érzelmi dolgokkal nem foglalkozott.</p>
					<p>Nelli lelkében az üresség echói tomboltak: unatkozott. A szőlőbe járás nem
                  kezdődött újra: egyrészt mert Nelli szoptatott, s gyenge volt; másrészt mert a
                  szőlőben oly dolgok történtek, melyek Cenci személyes figyelmét igényelték, s
                  külön krónikát kívánnak. Cenci dörmögött, és volt oka rá: az aggodalmas áram ismét
                  megfeszült, s a bugyelláris szíjai megszorultak. A szőlő új áldozatot követelt: új
                  és szomorú számok libbentek a levegőbe, s Cencit egyszerre elhagyta köszvénye;
                  újra naponta hajnalban mászott föl botjával a hegyre, melyre alig lehetett
                  ráismerni.</p>
					<p>Mert a hegyen megsokasodtak a változások. Az 1893-as év emlékezetes maradt
                  Gádoroson, mint a népvándorlás. Nomád őseink sáskajárás éveire emlékezhettek így,
                  amikor sátrak libbentek, s paripák iramodtak a kipusztult, fűcsutás rónáról,
                  kényszerűen - új legelő felé! A csapásoknak is megvan a maguk divatja, az
                  egyiptomi hét csapástól kezdve, melyek közül ma már anakronizmus lenne akármelyik.
                  A gádorosi csapás a filoxéra volt; apró féreg, mely egy év alatt több átalakulást
                  csinált e kedves föld színén, mint az Ember évszázadokon át: s úgy hullt ide,
                  segíteni más nagy Erők munkáját, mint vegyi ágenscsöpp az edénybe, mely rögtön
                  keveredik s forrong.</p>
					<p>A föld öltönyt cserélt, nagy táblák vetkőztek ki a zöld szőlőlevelekből, a domb
                  helyenként meztelenül maradt, elrongyolódott, mint a molyos ruha. Majd nagy
                  kukoricások hajladoztak a hegyélen, s törpe krumpli csatasora fejlődött föl, ahol
                  még nemrég jó borok termettek, a rög elvesztette bársonyát, s megkopaszodott, mint
                  a beteg ember.</p>
					<p>S az ijedt gazdák futottak a bankba, sovány takarékok kerültek elő, a föld nyelte
                  az aranyat, mint kemény, rossz magvat, melyből semmi sem lesz. A képviselő úr
                  szénkéneget fúvatott tőkéire, mégis itt meg ott foltok maradtak a szőleje körül:
                  vakarta a fejét. A Gőzsy-villa új gazdája - mert a régi présházból modern villa
                  lett - amerikai vesszőket hozatott. Persze, ezek élelmesek és hazárdok. Kinek van
                  pénze arra? Az ilyen reszkíroz, ért hozzá, úgy nőtt föl, üzletember. Az ilyen nem
                  bukhat bele, talpra áll, mint a macska.</p>
					<p>- Magunkfajtának nem való az - mondták a régi gádorosiak. - Mit akar avval a
                  vesszővel? - Inkább eladták a szőlejüket. Vagy lett krumpliföld. Pénzük se volt. A
                  földvándorlás új kora kezdődött, potom áron potyogtak a szőlők. Tönkrement emberek
                  jajgattak. Kaputos embernek már alig volt nagyobb szőleje. A Hivatal
                  diadalmaskodott. Egy egész Intelligencia szakadt el a Földtől, amellyel egy volt
                  századokig. Tollat rágott, és régi anekdotákat mesélt. S szidta az új gazdát. -
                  Mit akar avval a vesszővel? Micsoda bor lesz abból?</p>
					<p>- Sose ad az olyan bort, mint a régi! - mondta a képviselő Cenci néninek, aki
                  megállt előtte az út partján, teleszedett köténnyel, mint szokta, bölcs gazdaként
                  a szomszédokat figyelve a bajban. Cenci néni nem felelt semmit, számított. Ismerte
                  a férfiak eszét, s nem sokra tartotta. “Te is csak olyan férfi vagy!” - gondolta
                  magában.</p>
					<p>A férfiak mindig ilyen haszontalanságokra gondolnak, hogy “nem olyan bor lesz,
                  mint a régi”! Persze, mert maguk nyakalják a borukat: nem csoda aztán, ha nem hoz
                  a szőlő! Cenci nem a jó boron kesergett: nagyobb gondjai voltak. A bor megölte
                  férjét, tönkretette régi gazdagságát: amit a bor vétett, azt a szőlőnek kell
                  megfizetni! Cenci küzdött a szőlővel, mint egy élőlénnyel: tragikus küzdelem!
                  Már-már lebírta, már-már diadallal fizette ki utolsó adósságát: és most mindent
                  újra kell kezdeni.</p>
					<p>Cenci nem ijedt meg: már újrakezdte párszor.</p>
					<p>Pénz kell újra: új adósság és új erő; mert “nem halhat meg, míg adóssága van”!</p>
					<p>A képviselő még beszélt.</p>
					<p>- Csak beszélj, beszélj, te se leszel soká szőlősgazda - gondolta Cenci néni, de
                  hallgatott. Neki nem volt természetében a sok beszéd.
                  Számított. S már másnap írt Sótra alanyokért. Zsidókhoz ment pénzért.</p>
					<p>Egy idő óta nagyon tudott a zsidókkal bánni. A borkupec különös fajtája az Isten
                  teremtésének, s nem épp a becsület ideálja; de van valami benne, ami hasonlít a
                  zsiványbecsülethez. Cenciben tisztelték a józanságot és erős érzéket a pénz iránt,
                  bár az egészen más volt, és más forrásokból táplálkozott, mint az övék. Tisztelték
                  ezt a Másat, ezt az előkelő Vendéget, alacsony ügyeik közt.</p>
					<p>- Cenci nénitől nem féltjük a pénzt! - mosolyogtak. - Cenci néni, tetszik tudni,
                  és bocsánatot kérünk, ért hozzá, mint akármelyik zsidó... - S boldogok voltak, a
                  sznobság egy nemével, ha bizalmaskodva nénizhették az öreg úrinőt.</p>
					<p>Cenci azonban beszítta a fogát, s a bizalmaskodás csak úgy nem fogott rajta, mint
                  hattyú tollán a tócsa vize: öreg, fekete hattyú, aki egyenest, erősen, és gondolat
                  nélkül evez kifelé az Élet szennyes tócsájáról. Urát elvesztette, vagyona
                  elúszott, a nagy fia meghalt, két lánya, mint két hajótörött, kapaszkodtak fájó
                  térdeibe: mire várt még? mihez ragaszkodott oly makacsul? kinek törte magát ezért
                  a földdarabért? Jolán sokszor keserűen fakadt ki magában. Csak fáradság, csak
                  teher. S ki tudja, nem vész-e bele megint az a rengeteg pénz?</p>
					<p>- Inkább eladná, mama! - De Cenci kormányformája nem alapult a szavazójogon. Ő
                  szóba sem állt a gyengeséggel: tudta, mit csinál, ment előre, s nem állt meg
                  gondolkozni és kérdezni, miért? Ment, dolgozott, csökönyös ösztönnel, hangya vagy
                  pók módján, s bár munkája százszor összetörve, mint egy művész, “ha későn, ha
                  csonkán, ha senkinek”.</p>
				</div>
				<div type="chapter">
					<head>12</head>
					<p>A vesszők megérkeztek, s egész Gádoros és Sót is beszélt már a Cenci néni
                  vállalkozásáról. Néhányan bátorságot kaptak utánozni, de legtöbben nem jósoltak
                  semmi jót.</p>
					<p>- Bolond ez a Cenci! - mondta Döme Sóton, dörmögve, mint mindig azóta, mióta egy
                  bájos fiatal arc eltűnt a kertből, s az öreg, ha kiállt az ajtóba, és az időt
                  nézte, csak felhőket látott és lóbáló fűzfa karókat a kútnál...</p>
					<p>- Bolond ez a Cenci, adósságokba veri magát, biztosan tönkremegy! - Ó, az öregek
                  bolondok, a fiatalok bolondok, aki elment, bolond, aki itt maradt, bolond, mi lesz
                  ezzel az országgal?! S kifakadt Miska ellen, aki maga járt el Cenci komissziójából
                  az amerikai vesszők dolgában: - Hogy tudtál ilyet tenni? - Döme dühe mögött Erzsi
                  állott, aki az első hírekre megijedt, hogy Döme is követheti a Cenci példáját, s a
                  szőlőbe ölt pénzekkel az ő lányai rövidülhetnek meg. Erzsi, hogy már egy vizsgával
                  közelebb volt a diplomájához, új szerepet talált: kézcsókoló unokahúgból önálló,
                  erős nő lett, öreg bácsijának is gondviselője; legalább az akart lenni, a vén Bábi
                  nagy kétségbeesésére, kinek háztartásába, nem sok hozzáértéssel, beavatkozott.
                  Erzsi szívesen gondját viselte volna Miskának is; de Miska nem tűrt beleszólást
                  otthona ügyeibe; Döme azonban hajlékonynak mutatkozott, már csak Bábi iránt
                  fölhalmozott bosszúságában is. Erzsi bejött gyakran, teát főzni; Gitta is jött,
                  kíváncsi szemekkel s féltékenyen, verset szavalni vagy fölolvasni Imruska helyett,
                  kis, irigy színésznő; csak Noémi menekült unatkozva, ha tehette. Megható
                  gondoskodás! Bár Erzsi nemcsak nièce,[18] hanem anya is volt, s a titkos fiókot sem feledte el: mert a diploma
                  még csekély staffierung. Döme Erzsire is zsémbelt
                  folytonosan, de mégis hallgatott rá: mert kire hallgasson? S Erzsi szavait egy
                  górcsövi bogár diktálta, mely a titkos fiókot fenyegette. A filoxéra
                  legyőzhetetlen szörnyeteg volt Erzsi szavaiban; s Gitta nagyított ábrákat mutatott
                  róla, egy természetrajzi könyvből, ahol csakugyan rémes szörnyetegnek
                  látszott.</p>
					<p>- Bolond ez a Cenci! - mondta Döme, és Erzsi szekundált:</p>
					<p>- Örüljön, ha el tudja adni a szőlejét, Döme bácsi!</p>
					<p>Döme el tudta adni, noha elég olcsón, s a pénz a titkos fiókba vándorolt, a bunda
                  pedig és a nagy csizmák, a vadásznaptárral és vadászkéssel, az emeleti üres
                  szobába, ahol a téli almák voltak kiteregetve az asztalon. Üzletnek nem vált be;
                  de úgy úr a bankó, ha nem szaladgál, s Döme legalább következetes volt, mert nem
                  akarta-e ő már a szegény Jóska halálakor eladatni Cencivel a szőlőt? S a bogár
                  neki adott igazat. Döme így fölbiztatva és diadalmaskodva maga példájával opponált
                  Cencinek, míg Miska, mint igazi mameluk, engedelmesen teljesítette volt anyósa
                  rendelkezéseit. Döme - miért, miért nem? - örök ellenzéke volt Cencinek, mióta
                  Miska kezére járt a szőlővessző ügyben, szinte szimbolikusnak tűnt föl előtte:
                  mintha Miska a Nelli dolgáról is tehetne: futni hagyva a feleségét egy
                  szelekótyával.</p>
					<p>- Micsoda férfi vagy te? Erővel kellett volna lefogni a pénzét; nemhogy még
                  segíteni a bolondságában!</p>
					<p>S hogy Miska tiltakozott, mert Cencinek nem kell gyám, s becsületes ember híven
                  végzi el a rábízottat: Döme morogva ment vissza szobájába: igazi mameluk
                  beszéd!</p>
					<p>- Neked persze könnyű ott a hivatalban! Miattad akár tönkremehet minden! Mi lesz
                  evvel az országgal? A Cenci meg amerikait ültet: ki hallott már ilyet? Maradjon
                  nyugodtan a hátulján! Mindenki meg van bolondulva!</p>
				</div>
				<div type="chapter">
					<head>13</head>
					<p>Az amerikai vesszők Erisz ajándékainak szerepét játszották Gádoroson is, mert az
                  élet szintje éppoly hirtelen apadt vissza, mint a hordók, s ki látott már türelmes
                  danaidát? Jolán egész élete egy várakozás volt; bál, utazás, szép ruha mindig új
                  ködök ígérete maradt, míg minden titkos és szegényes vágya egyetlen határidőre
                  tolódott ki: majd ha kifizettük az adósságot! Közben az
                  évek teltek, a vidám arc sápadt és fonnyadt már, s a vágyak maguk is asztak,
                  soványodtak: de aszottan nem kevésbé szívósak maradtak, megedzve az időtől s
                  könnyek esőjétől. Jolán már alig vágyott bálba, ahol rosszul is érezte volna
                  magát; de szép ruhát kívánt még, amilyen a főispán-kisasszonyoknak van; s egy
                  nagyobb cselédet a kis sváb lány helyett, kevesebb munkát s egy utazást Pestre
                  esetleg, színházba menni és bevásárolni. Élezte e vágyakat Nelli megérkezése, aki
                  még Velencében is járt, oly szenvedések árán, melyek óhatatlanul bizonyos fölényt
                  adtak neki a Jolán szemében. A szőlő lassankint visszaadni látszott, amit elvett;
                  a határidő itt volt, s az éles és szívós vágyak megfeszültek. Még egy termés, és
                  nincs több adósság! S akkor egyszerre és különös gúnnyal a Szőlő nemhogy hozna
                  valamit, azt is elveszi, amit eddig hozott; s nemhogy szó sincs szép ruháról,
                  pesti útról és nagyobb cselédről, hanem, úgy lehet, még a kis svábot is el kell
                  bocsátani, s új télikabát helyett Cenci egy régi subáját alakítani át. Ki képzelte
                  Tantalust férfinak? A női Tantalusok szomjúsága égőbb: kivált ha nyakukon ama
                  szomorító teher, a három X.</p>
					<p>Növelte a feszültséget Jozsó levele, aki illő tisztelettel bár, Cenci tervei ellen
                  nyilatkozott, hivatkozva erdélyi szakértőkre: “Itt mindenki abban a véleményben
                  van, hogy mama adja el inkább a szőlőt, ne vegyen új terhet a nyakára öreg
                  napjaiban, eleget vesződött már. Az amerikai eredménye úgyis bizonytalan; itt is
                  bőven megpróbálták már, de ebben a talajban nem ered meg; s legjobb esetben is
                  hitvány a minőség.” Ez a levél, noha komoly ellenzésnek nem volt nevezhető, mert
                  Jozsó ugyanakkor szó nélkül aláírta Cenci váltóit, mint kezes, mégis fölvágta a
                  Jolán nyelvét; de Cencivel nem lehetett tárgyalni: ő mindig a szőlőből jött, vagy
                  a szőlőbe ment, alig volt otthon, csak vasárnap, s akkor is parasztokkal tárgyalt,
                  akik olyankor keresték föl a heti munkák és bérek ügyében; nem jutott ideje vitára
                  meg idegeskedésre. Így Jolán minden idegessége Nellire zúdult, mintha ő is részes
                  volna valamiben.</p>
					<p>A szegény Nelli tanácstalan nézett körül ezek között az izgalmak között, s
                  teljesen fölöslegesnek érezte magát. Másról se hallott, mint bajról s költségről,
                  s bizonyos, hogy a bajt és költséget ő maga még egy asszony s egy gyermek
                  gondjával súlyosbította. Jolán szavai akaratlanul is éreztettek vele ilyesmit, s
                  a szigorú Cenci sem kímélte, mikor tényekről és pénzekről beszélt. A gyereket föl
                  kellett kelengyézni, s a kis svábot sem bocsáthatták el, mert nem maradhat
                  segítség nélkül a ház, hol kicsiny van. Jolán mind kevesebbet foglalkozhatott az
                  aprósággal, noha szinte irigyen engedte át az anyai karoknak; de a zsarnok Szőlő
                  szólította újra: Cenci nem győzte maga az új munkáknál való felügyeletet, s a
                  gyenge Nellit viszont a szőlőben úgysem lehetett volna használni. Nelli
                  megpróbálta Jolánt fölváltani, mihelyt kissé erősebb lett, csakhogy messze legyen
                  s azzal az érzéssel, hogy segít valamit; vasárnaponkint, ha nem voltak munkások, s
                  kukoricát kellett hazahozni vagy barackot, ő ment ki. Volt, hogy a vincellérnek
                  egyedül akadt dolga a présházban, s Nellit vele küldték néhány fürt szőlőért, mert
                  őszre járt már. Néhány fürt szőlő megenni még akadt a tejes kávé után, mely a
                  vacsorát szokta pótolni a gádorosi házban; de a tőkék nagy része szomorú látványt
                  nyújtott: aszott lomb, meddő hegy; s a nagy kádra talán rá se kerül az idei
                  évszám, mert érdemes-e azt a pár korcs szemet a kétszáz hektós edénybe tiporni? A
                  kádkolosszus haszontalan meredt a homályban, mint egy óriás búbos kemence; de a
                  présház hideg volt és sivár, kicsiny ablakával, különös szerszámaival, a nagy
                  prés, a kis forgósajtó, kiálló csavaros rúdjaikkal, a suta hordóhajtók, a
                  leborított tőttikék, ahol órákat el kellett álldogálni a bortócsás földpadlón,
                  figyelve a vincellér munkáját - noha az idén nem nagy dolog volt helyet csinálni a
                  termésnek. Ez a boszorkánykonyha ette meg a sok pénzt.</p>
					<p>Nelli dideregve vonult a kis szobába, ahol apja meghalt. Majd a pince hívta,
                  hosszú csántérokon kövér hordók terpeszkedtek, fázó kézben lobogott a füstös,
                  rücskös gyertya, tölcséres üvegek álltak a csántéron, s a bor a sárba folyt, amint
                  elvették a vödröt a csap alól... Pár akó maradt óbor, ki tudja, mikor lesz új
                  ahhoz fogható? S a bort gondozni kell folytonosan... A kiütött dugók helye körül
                  kis, nedves csillagok folytak szét a hordón, a vincellér vastag ujja szorosan
                  fogta a lopó nyílását, Nelli ideges árnyéka ingott a boltozatos falon.</p>
					<p>A félig kinyitott ajtón át egy világos négyszög látszott, egy darab az őszből.</p>
					<p>Nelli Gyulára gondolt, forgatagos messze élményekre. Lehunyta a szemét.</p>
					<p>Otthon a gyermeke várta s egy rideg anya s elégedetlen testvér, akiknek nyakán élt
                  gyermekestül... szemrehányások, furdalások... Ó, hisz igazuk van: asszonynak az
                  uránál a helye. Nelli így a szőlőben, mikor hasznos akart lenni, duplán érezte
                  haszontalanságát: mert mit csinál ő itt? Nemcsak ürügy és séta-e ez? Néhány óra, s
                  haza kell mennie, gyermekét megszoptatni.</p>
				</div>
				<div type="chapter">
					<head>14</head>
					<p>Lassankint el is hagyta ezeket a sétákat egészen, annál inkább, mert a szomorú
                  szüret közeledvén, Cenci és Jolán töltöttek megint egész napokat a szőlőben, s
                  Nellinek otthon kellett maradni a kicsinél. Anyának gyermekénél a helye, s Nelli
                  most órák hosszat nézte a gyermeket, kényszerítve magát, hogy szeresse. Hosszú,
                  sivár, magányos napok voltak. Ó, szegény, mostoha kicsike, akinek sírása mindig
                  oly hasítón nyikkant föl, s megremegtette, mint valami baljós madár vijjogása.
                  Kicsi bolond! apádhoz fogsz-e hasonlítani? Nelli nézte a ködös vonásokat. Neki már
                  csak ez maradt. Imruska képe, ostordarabkája megint odakerült a Miska által
                  küldött olló mellé: a skatulyába, melyet jobb föl se nyitni. Ebbe a skatulyába
                  Sótot zárta, lemondó vezekléssel. Hol van az ő helye? Csak e mellett a csöppség
                  mellett, aki talán olyan lesz, mint Gyula... És sokszor gondolt Gyulára is.</p>
					<p>Gyuláról különös hírek kezdtek szállingózni. Mit csinál Gyula azóta? miből él?
                  micsoda zülléssel küszködik? Nelli csak egyet tudott bizonyosan: hogy
                  megfosztották ügyvédi diplomájától. Ezt Cenci mondta el, az Okosság kemény
                  szavaival:</p>
					<p>- Úgy kell neki... Mért nem vigyázott magára? Az ilyen embernek ez a vége!</p>
					<p>Nellinek szörnyű nagy megrázkódtatás volt ez: végigborzongott, minthogyha ő volna
                  a felelős érte.</p>
					<p>S magához szorítva a megbélyegzett ember gyermekét, az egyetlent, akije még maradt
                  a világon, s akit szeretni most vezekléséhez tartozott: úgy gondolt a távoli
                  apára.</p>
					<p>Anyja szavai inkább őt érték, mint Gyulát.</p>
					<p>Hisz Gyulát nem lehet azzal a mértékkel mérni, mint más embert.</p>
					<p>S mit hányhat ő szemére Gyulának? Istenem! Gyulát is tulajdonképpen ő hagyta el!</p>
					<p>És Gyula talán mégis szerette őt.</p>
					<p>Nelli szinte bűntudatot érzett Gyulával szemben is. Még a fia nevére sem szeretett
                  gondolni: mert Józsi volt a neve, és nem Gyula, se nem Napóleon, ahogy apja
                  regényes álmaiban elképzelte.</p>
					<p>S ki értesítette Gyulát, hogy fia van? Különben tán meg se találta volna őt a
                  levél. Vajon ott lakik-e még a Kánya utcában? Nelli alig hitte, hogy sokáig egy
                  helyben maradjon.</p>
					<p>Gyula eltűnt, mintha sohasem lett volna: ki tudja, mily gondokban s zavaros
                  ügyekben tébolyog most a nagy, zajos Pestben? De Nelli sokszor nézett titkon e
                  magányos napokban különös gondolatok közt egy elegáns kis kartondarabkára, ami
                  Pestről valahogy még a zsebében maradt...</p>
					<p>...egy vizitkártyára...</p>
					<p>Az ő maga vizitkártyájára, amit Gyula csináltatott neki, nagy diadallal hozva
                  egyszer haza: sohasem volt azelőtt Nellinek vizitkártyája. Miskának nem jutott
                  eszébe ilyesmi: s minek is asszonynak vizitkártya? De most itt volt a kis
                  keménypapír, a meglepő névvel, melyet Nelli oly különös gondolatok között
                  nézegetett, s mely csodálatos módon őt magát jelentette:</p>
					<p>
                  dr. Hintáss Gyuláné
               </p>
					<p>Nellinek akaratlanul is Erzsi jutott eszébe a névről - mily iszonyúan összekuszál
                  mindent az élet! “Asszonynak uránál a helye” - látszottak mondani Cenci szemei, s
                  Nelli Miskára gondolt, holott itt volt ez a kartondarab, mely a Gyula nevével
                  nevezte őt.</p>
					<p>Mily iszonyúan összekuszál mindent az élet! - S ó, jaj, Miska szigorú emléke, mama
                  pattogó hangja, Jolán ideges felelete, kitaszítottság és kegyelemkenyér! - De
                  Nelliben még égtek a komplikált tüzek, noha mind több hamu borult rájuk; s az
                  óvatlan szavak lehelete különös villogásokat kígyóztatott meg a fátyolos
                  parázson.</p>
				</div>
				<div type="chapter">
					<head>15</head>
					<p>Gyula csakugyan züllésnek indult, s csakugyan különös ügyekben-bajokban kóborgott
                  Pest városában. Ne gondolja senki, hogy talán el volt keseredve - ó, nem!
                  Ellenkezőleg: úgy érezte, hogy új élet vár rá. Úgy érezte, hogy végre megszabadult
                  minden bilincsétől - mert valami iszonyú bilincs kötötte meg a sótiak között.
                  Gyula most feltaláló volt. Egy nagy találmányon törte fejét, amelyből milliókat
                  remélt. Remélte, hogy zsenijét most fogja igazán érvényesíteni. Egyelőre azonban
                  nem volt pénze, s zugügyvédkedésből volt kénytelen élni; majd lapszerkesztésről
                  álmodozott. A szabadság megrészegítette, mindenre képesnek hitte magát. S ki
                  tudja? Gyula talán csakugyan tehetség volt, s csak a viszonyok tették, a
                  környezet, hogy tehetsége inkább bolondságnak látszott, s akadály volt, mint
                  királyi palást s aranykorona akadály lenne a köznap emberén. De Gyula most már
                  valahogy magában hordta a régi környezetét, s akármit tett, az magától is
                  bolondságnak látszott. Ó, Gyula nem csüggedt azért! A kudarcokat ő nem vette
                  észre, szent önérzet lelkesítette, s a jövő ígéretesen csillogott elébe. Porszem
                  volt, de felpezsdült a nagy város nyüzsgő életében, mint pezsgőpor, mikor borba
                  ejtik. Ó, a nagyváros! Nyüzsgés, élet és nők! Gyula odavaló volt, s élvezte a
                  szabadságot, megfiatalodva s elemében; szidta Sótot, a falut, a korlátoltságot,
                  dicsőítette az új, amerikai jellegű életet, Budapestet, s vakon röpdösve,
                  mindenféle hálókba bonyolódott - mint egy szeles, nagy légy, akarat nélkül, nem
                  látva és nem is emlékezve: egy nő hálójába -, melyek elég hazárdaknak, de kevéssé
                  tisztességeseknek bizonyultak.</p>
					<p>De Gádoroson mit tudtak minderről? A Sötét Szobának nem voltak ablakai, s Gyula
                  nem adott hírt magáról; hacsak azok a titokzatos levelek, amiket Cenci néhanapján
                  kapott, nem tartalmaztak ilyen híreket. Nelli riadtan nézte az anyja leveleit,
                  amiket a postáslegény - a hegymester fia - mindig a saját kezébe adott át, úgyhogy
                  Nelli még a címzést se láthatta; mert a postáslegényt is bedirigálta Cenci:</p>
					<p>- Nekem magamnak adod, senki másnak!</p>
					<p>Pedig ártatlan levelek voltak, Sótról jöttek az amerikai vesszők ügyében. Nelli
                  azonban valami ismerős betűket pillantva meg egyszer egy borítékon, s izgatva tán
                  a titkolózástól is, homályos várakozásokat fűzött ezekhez a levelekhez; úgy
                  érezte, hogy történni akar valami: de nem történt semmi.</p>
					<p>Egyszer azonban Nelli is levelet kapott, különös, pesti levelet, amit Cenci néni
                  föl nem bontott ugyan, de úgy adta át Nellinek, hogy előtte kellett fölbontani; s
                  ekkor váratlan szavak kerültek napfényre.</p>
					<p>A levél Gyulától jött.</p>
					<p>Gyula úgy írt, mint az “elveszett és megkerült lovag”; diadalmasan közölte a címét
                  és nagy frázisok kíséretében; ezek a frázisok Nelli bocsánatáért esdekeltek,
                  szenvedélyes hangon és magas irodalmi stílusban; úgy tértek meg hozzá, mint
                  valamely oltárhoz; és kincseket hozva: mert Gyula terveiről is beszélt a levél,
                  találmányáról, pompás kilátásairól... amerikai ügynökökkel folytatott
                  tárgyalásokról, hallatlan pénzekről, melyek vártak reá és fiára, ki azóta bizton
                  megszületett.</p>
					<p>“Vétkeztem maga ellen” - írta - “és megérdemeltem, hogy elhagyjon, megérdemeltem,
                  hogy ne is gondoljon rám. De még az istenség is megbocsát a káromlóinak; s mint a
                  szegény lovag, kiátkozva, verten, esetten, távol magától, istenségemtől, gyűjtöm
                  az erőt, érdemet, kincset, hogy ne legyek egészen méltatlan magához! Jó istenségem
                  elhagyott; de hiszem, hogy messziről is meghallja jajkiáltásomat: egy pillanat
                  választ el a diadaltól, egy végső árok, melyet nem tudok átugrani, egy hajszál,
                  melyet csak aranypenge vághat ketté...”</p>
					<p>Az aranyhidat az árok fölé, az aranypengét a végső hajszál ellen Nellitől várta
                  talán? Akárhogy is, Nellinek első gondolata volt a levél olvasása után, hogy
                  pénzt küldjön neki; de hát maga is az anyja nyakán élt. Cenci pedig kemény volt,
                  és férfiasan pattogott a “haszontalan” Gyula ellen.</p>
					<p>- Az ilyen ember haljon éhen! Aki nem tudta megbecsülni a tisztességes
                  foglalkozását, úri társaságát, azt én nem sajnálom! Legalább a holmid
                  elküldhetné!</p>
					<p>S Nelli eltűnődött, sarokba állt, mint a megszégyenített gyerek. Este sokáig nézte
                  kisfiát, s Gyulára gondolt, újra elolvasta a levelet, mind a nyolc hosszú oldalát,
                  és sírt. Néhány nap múlva azonban váratlan dolog történt: egy másik levél érkezett
                  ugyanazon kéztől. Ebben a levélben Gyula büszke hangot használt: nem kért többé
                  bocsánatot. Ellenkezőleg: a hűtlenül elhagyott férj szemrehányó pózát vette föl,
                  sőt még Miskát is emlegette, akit “szegény és örökre felejthetetlen barátomnak” s
                  a “férfiúi Becsület mintaképének” nevezett. A szemrehányást szerelemvallomás
                  követte; nem valami szenvedélyes, vágyó, hívó szerelem hangja, nem! csak csöndes
                  sóhajok, méla fájdalom, líra és epedés az Eltávozott után, ami meghatotta Nelli
                  szívét. Ez különben mind csak irodalom volt; a levél voltaképp azt a célt
                  szolgálta, hogy Gyulát ismét fölemelje önmaga szemében. Beismerte ugyan a saját
                  hibáit, de ezt valami különös gőggel tette, mintha büszke volna a hibáira; mintha
                  ilyen hibái csak nagyon kiváló embereknek lehetnének; amellett a pénzkérdésre
                  hányaveti vállvonítással célzott: reményei a teljesülés útján vannak, úgy lehet
                  tekinteni, hogy be is váltak már - dicsőség és gazdagság fogja övezni őt; de mit
                  ér ez neki? A szív másra vágyik... (mindez azonban, mondom, csak irodalom volt).
                  Efféle “lúdbőrzést” Gyula sohasem tudott magától megtagadni, s valószínű, hogy ez
                  a levél nem is volt más, mint tisztára csak “lúdbőrzés”.</p>
					<p>Néhány nap folyt le megint ezután, a késő ősz váratlan kiderült, itt volt a híres
                  “vénasszonyok nyara”, napja besütött a Sötét Szobába; künn az udvar földje
                  fölszikkadt már az első őszi esők után, virágok helyett lassan a levelek öltöttek
                  piros és sárga színeket, s izgatott fecskék csapódtak a félszer eresze alá. Nelli
                  egy reggel szokása ellenére utcai ruhába öltözködött, nagyon korán kelt,
                  elmerülten ácsorgott a félszer vakolathullató vályogoszlopai körül, ahol Liza
                  néni, az öreg mosónő, szennyest öblített a szapulónál; s Cenci néni hívó hangjára
                  ideges elhatározással ment be reggelizni. Cenci nem ment ki e nap a szőlőbe, mert
                  nem voltak munkások, s ilyenkor megengedte magának, hogy a lába fájjon.</p>
					<p>- Hát te mért öltözködtél így ki? - szólt Nellihez. - Hova készülsz?</p>
					<p>- Elutazom. - Nelli ott állt gyermeke bölcsőjénél; lehajolt, fölvette, karjába
                  próbálgatta, bugyolálta.</p>
					<p>- Nézze meg az ember! - és: - Mi jut eszedbe? - Cenci néni botjával döfölt az
                  ajtóban.</p>
					<p>- Elmegyek az uramhoz - szólt Nelli csöndesen, s magához szorította a babát, mire
                  Jolán ijedten fölsikoltott, a kicsiséget féltve, nem Nellit.</p>
					<p>- Hova gondolsz? Erre a hosszú útra, egyedül! Meghűltök! A gyerek nem állja
                  ki!</p>
					<p>- Elmegyek az uramhoz.</p>
					<p>- Miskához?</p>
					<p>A kérdés önkéntelenül jött és önkéntelenségével megdöbbentette Nellit, Miska
                  szemöldökét látta komoly vízióban, s a menekülés ösztöne kapta meg...</p>
					<p>A fecskék bolond ívekben röpködtek odakünn, amilyenekről a mértan nem álmodik, s
                  délben a vincellér már vitte is a Nelli kofferét a vasút felé. Ó! nem, nem Sótra
                  ment! A pesti vonathoz ment! Cenci nyugodtan engedte:</p>
					<p>- Csak menjen! Majd visszajön!</p>
					<p>- Csak menjen! Majd visszajön! - csipogtak a fecskék; és Jolán, a nagynéni,
                  haragosan és szomorúan ment vissza az udvaron a konyha felé, duzzogva s irigyen,
                  hogy megfosztották a bitorolt gyermektől:</p>
					<p>- Ó, istenem! Visszamegy ahhoz az emberhez! És megint egyedül arra a nagy útra!
                  Sohasem utaznék vasúton egyedül.</p>
				</div>
				<div type="chapter">
					<head>16</head>
					<p>Egyedül utazni, átszállni, hordárt keresni, unatkozni, tűnődni, gubbasztani egy
                  kocsisarokban, vigécek beszélgetését hallgatni, nézni ki az unott, lankás tájra,
                  közben egy alvó és föl-fölsíró csöppségre vigyázni és egész életünket átgondolni,
                  idegesen rettegni föl minden lökődésnél, vasúti katasztrófákról képzelegni, félni
                  és félteni karjaink élő kincsét, s egyedül lenni, messze, idegen tájakon egyedül,
                  egyedül megérkezni a nagy, nyüzsgő pályaudvarra, az óriás városba, ahol senki nem
                  vár, valakinek, aki még az utcán is alig járt azelőtt egyedül! De Nellinek minden
                  mindegy volt most, s mint valami égő vegyi folyamatot, érezte lelkében a gyengék
                  elszántságát forrni, ülepedni, kérgesedni, a keserű szikkadásig...</p>
					<p>A nyugtalanság megmozdította, s a közöny és tehetetlen fásultság vitte most
                  már...</p>
					<p>Egy lakáscím volt az erszényében, amit megnézett százszor is, meggyőződni róla,
                  hogy nem vesztette-e el, holott kívülről tudta már... Minden célja, minden
                  akarata, egész élete ebbe a lakáscímbe összpontosult, mintha semmi vezető, semmi
                  irány, semmi gondolat, semmi érdemesség nem volna ezen az egysoros, bús adresszon
                  kívül, mintha ezzel az egy lakáscímmel adva volna számára mindaz, amit az életben
                  tudni, tenni, akarni szükséges...</p>
					<p>Ó, ha elfelejtené! Ó, ha elvesztené!</p>
					<p>Az ismeretlen utcák tolongásában, a szörnyű zörgés, csörgés, lárma között szédülő
                  fejjel tájékozódva ott állott végre egy udvaron, piszkos házmesterlakásban
                  kérdezősködött, különös szagok és átható tekintetek között, sivár lépcsőket
                  mászott, sötét gangon nézett szét, iszonyodva és zavartan.</p>
					<p>A Kánya utca jutott eszébe, és szíve elszorult; most egyszerre tisztán megértette,
                  hogy a sok millió, a nagy találmány, amiről Gyula levelében beszélt, mind csak
                  fantázia, és örökre fantázia marad.</p>
					<p>Szennyes üvegű ajtó állt előtte.</p>
					<p>Még előkereste a cédulát, összehasonlította a számot, jóllehet tudta úgyis,
                  érezte, hogy ez az, nyomasztó érzéssel, szinte valami óhatatlan szégyenkezéssel,
                  hogy idejött.</p>
					<p>A kocsis letette a poggyászt, s pénzére várt. Nelli sietve kifizette, és
                  elbocsátotta.</p>
					<p>Most magához szorítva kicsinyét - ahogy az óceán közepén tette volna, egy ingó
                  zátonyon - a csengőhöz kapott.</p>
					<p>A csengő különös háziisten: némely gazdánál mindig néma marad.</p>
					<p>S az áttetsző, keskeny ujjak, mint megtört könyörgők, kopogásra görbültek a
                  piszkos és kemény üvegen.</p>
					<p>De senki sem felelt, s Nelli tétován állt. Gyula biztosan nincs otthon: mit
                  tegyen? Poggyásza nem volt sok, mert semmit, de semmit, ami Miskától vagy Cencitől
                  való, nem hozott magával: hiszen maradt mindene Gyulánál, s Gyula írta, hogy úgy
                  őrzi holmiját, mint az ereklyét. De ami a gyereké volt, azt el kellett hozni:
                  pedig a gyerek maga is elég poggyász Nelli karjainak.</p>
					<p>A gyermek sírni kezdett, Nelli fáradt volt, szívesen leült volna a pakktáskájára,
                  ha nem restelli a szomszéd lakásokból kivizsgáló idegen szemektől: mikor egyszerre
                  egy tünemény jelent meg, föllibegve a lépcsőház felől, noha elég súlyos libegés
                  volt, mert piaci kosár terhével jött, mint egy luftballon homokzsákokkal. Különös
                  súlyag, egy nagy tök képében: egyébként luftballon, pille, pipacsszirmok, egy
                  megterhelt selyemförgeteg.</p>
					<p>- Jézuskám! - affektált a selyemförgeteg, míg az óriás tök egyenesen a Nelli
                  poggyászához gurult. Kis, villogó szemek, mint bogarak a pipacsszirmok között,
                  majdnem kirepültek oldalt Nelli felé, de a kulcs már nyikorgott a zárban. S most
                  udvarias párbeszéd kezdődött, Nelli félénken megkérdezvén, hogy itt lakik-e
                  Hintáss úr? és hogy itthon van-e? és hogy szabad-e várni reá, míg hazajön? Mire a
                  luftballon dagadt, a pille verdesett, a pipacsszirmok hajlongtak: hogyne!
                  parancsára! természetesen! s mindezt idegen akcentussal s különös gesztussal, míg
                  a bizalmatlan bogarak, mint gunyoros glosszák, villogtak rá ellenszenves echót:
                  csak tessék! miatta! bánom is én!</p>
					<p>A törött kockás, piszkos függönyös üvegajtó félig nyitva már, Nelli egy
                  lehetetlenül keskeny konyhába látott be, mikor a gyanakvó bogarak egyszerre megint
                  a szemébe másztak:</p>
					<p>- Mily ügyben tetszik őt keresni?</p>
					<p>Mily ügyben? Magánügyben! Nelli pillái mögé menekült, de még így is látott egy
                  idegen és aggasztó arcot, egy púderes és frizurás arcot, egy közönséges és éles
                  állú arcot; amit csak az Illúzió szemei találhattak szépnek (amikkel Gyula
                  nézett).</p>
					<p>- Ja úgy, magánügyben - mondta utána. - Tessék csak!</p>
					<p>Nellit naiv rémület töltötte meg: ki lehet ez a hölgy? Úgy érezte, mint aki az
                  élet egy ismeretlen titkával áll szemközt.</p>
					<p>- Soká jön haza? - kérdezte önkéntelen.</p>
					<p>- Azt már igazán nem tudhatom, kedves nagysád, ...őnála ugyebár?... - felelt az
                  idegen nő édes mosollyal, s Nellit szégyen és zavar fogta el: Gyulánál csakugyan
                  nem lehetett tudni... Kicsoda ez a hölgy? S mi köze Gyulával? Nelli valami
                  társadalmilag alacsonyat érzett benne, s elfogult lett, mint mindig, ha ilyenekkel
                  kellett beszélnie; lehetetlennek érezte a helyzetet itt az ajtó előtt, s
                  ügyetlenül kezdett becipekedni a csomagokkal, de a kicsi megint fölsírt, amint
                  lehajolt vele értük: úgyhogy végre is a selymes hölgy segített neki.</p>
					<p>- Mennyi idős az édes? - kérdezte, míg letette a konyha kövére a Nelli
                  táskáját.</p>
					<p>Nők ritkán állják meg ezt a kérdést: de a selymes nő hangjában volt valami
                  gyanakvó s erőltetett; az ellenszenves echók nem szűntek meg. Ez a nyájasság
                  tüntetett, kiáltott, mintha hősies önlegyőzés volna: Nelli nem értette. Vizsla
                  beszélgetés indult, melyben Nellié a nyúl szerepe volt.</p>
					<p>- Nagysád, messzirül tetszett jönni? - adták föl a témát a csomagok.</p>
					<p>Nelli csak bólintott. A megbántott kíváncsiság gőgruhát vett.</p>
					<p>- Olyan messziről nem tetszett jönni, ahonnan én jöttem Budapestre. Bár ide se
                  jöttem volna! - Levágta a tököt az asztalra; selymei meglobogtak egy sóhaj
                  szelében. - Máshoz voltam én szokva! - mondta, rossz regények mintájára. -
                  Másfajta emberekhez! Én külföldi nő vagyok.</p>
					<p>Nellinek különös volt még az is, hogy valaki nőnek nevezze
                  magát. Tűnődött, vajon asszony-e, leány-e? De nem szólt, mert ez a bizalmasság
                  máris sértette. Határozatlanul állt a konyhában, karján a gyerekkel. Alig tudott
                  benne megfordulni. Még a Kánya utcában is nagyobb konyha volt. Nelli sohasem
                  képzelte, hogy ilyen szűk helyen főzni lehessen.</p>
					<p>A hideg sparherten egy pár szennyes selyemharisnya hevert
                  odavetve, amilyent Nelli nem hordott sohasem; a hanyag ledérség szimbóluma. Nelli
                  a selymes hölgy selymeire nézett, s különös érzése volt: egyszerre valami
                  kísérletesen ismerősnek rémlett ezen a nagyon is idegenszerű toaletten; de mi
                  volt az? Nelli valósággal megtántorodott egy hihetetlen felfedezésen.</p>
					<p>- Mért nem ül le, kedves nagysád - zengette a hősies nyájasság. - Ki tetszett
                  fáradni; és még a gyereket is tartja. Jaj, cukros picike! Hadd puszilom! - S a
                  selyemharisnyás bokák feszültek, az egész luftballon előrecsapódott, a Nelli
                  arcának. Nelli azonban önkéntelen hátrahúzódott, amivel végképp megsértette az
                  aprehenzív selyempamacsot.</p>
					<p>- Úgy? Terhére vagyok, kedves nagysád? Akkor tessék csak befáradni a szobába! - A
                  selyemförgeteg sziszegett, villámlott, a hősi édesség hatványaiban. - Pihenjen,
                     kisasszony! Tegye csak komóttá magát a kicsikével! - S
                  az ellenszenves echók még némán tódították: - Csak várja a Gyuláját! Elvárhatja!
                  Éjfélig! Reggelig! Ilyen egy jómadár! Miattam! Csak várja! Ó, a szép nagysága! Ha
                  derogál velem szóba állni, csak üljön egyedül!</p>
					<p>Nelli nem figyelt a szavakra, azt sem tudta, hol van, leomlott egy székre
                  gyerekével. Nelli boldog volt, hogy egyedül maradhat, egyedül a felfedezéssel,
                  amely ebből állott: a külföldi nő blúza-selyme egészen ugyanaz volt, mint Nelli
                  egy régi selyemkeszkenője, amit még Velencében vásárolt Gyula! Nellinek idő
                  kellett, hogy e felfedezés konzekvenciáit levonja. Kálváriájából még gyötrelmes
                  negyedórák voltak hátra: amíg az utolsó megtörés beállott.</p>
				</div>
				<div type="chapter">
					<head>17</head>
					<p>Várni.</p>
					<p>Nelli megoldó gyötrelmei a várás gyötrelmei voltak; várni egy idegen és rendetlen
                  szobában; megnézni minden tárgyat; újra megnézni a fal színét, bútorokat, ahogy az
                  ember a maga lakását talán nem nézi meg soha. A függöny szakadását, piszkos
                  foltokat a tapétán, kiöntött tinta nyomát az asztalon. Várni... Míg a tapéta
                  mintái hullámzani kezdenek, összefolynak a szemben, és olyanok lesznek, mint a
                  selyem. Az a selyem már éppilyen pecsétes és piszkos... várni.</p>
					<p>Nelli előtt csupa piszkos és gyűrött selymek hullámzottak; s el kellett fordítani
                  a szemét. A purgatórium szenvedése nagyobb tán a pokolénál: pedig ott az
                  üdvösségre várnak. Nelli azonban szinte csak azért várt, mert már úgy volt, hogy
                  vár, mert már leült várni; rá se bírt gondolni, mire vár voltaképp? Nelliben a
                  végső fáradtság libegett: nem számít már semmi, csak ez a türelmetlen apróság
                  maradjon nyugodtan!</p>
					<p>Várni.</p>
					<p>Kinézni az ablakon, lesni a lépéseket, vizsgálni az udvar emeletrekeszeit. Egy
                  ajtó kinyílik szemközt, egy láda szemetet tesznek ki. Föntebb egy emelettel
                  gyerekek lármáznak a gangon. Isten ments! Micsoda élet ez! Budapest! Nelli szemét
                  még a gádorosi szőlőhegy szelíd gömbölyűsége fátyolozta. Milyen messze itt attól,
                  milyen messze!</p>
					<p>Várni.</p>
					<p>Egy könyv feküdt ott az asztalon, egy német regény. Nelli szórakozottan lapozta
                  föl, s borzadva csapta be: rettenetes képek voltak benne! meztelen nők! Hát itt
                  lakna Gyula! Ó, ez a széthányt szoba bizonyosan rávall s ez a könyv is és ez a
                  tintafolt az asztalon. A zsenialitás rendetlensége! Nelli csak iszonyodott: a
                  zseninek nőkhöz is van joga, sok nőhöz! Nelli erőlködött, hogy ne nézzen az ágy
                  felé... behunyta a szemét... a piszkos selymek márványoztak a tűnő sötétben.</p>
					<p>Várni.</p>
					<p>Ah! Talán a Gyula lépése!</p>
					<p>Nem. Egy idegen úr halad el az ablak alatt.</p>
					<p>Hogy bebámészkodik!</p>
					<p>A türelmetlen csöppség fölsivít élesen, s Nelli szinte ijedten csitítja, mintha
                  attól félne, hogy meghallja valaki. Ó, elbújni, hogy ne lásson senki, ne halljon
                  senki, meglapulni ezzel a kicsinnyel, örökre! akárhol! Vajon mikor jön meg Gyula?
                  talán nagyon soká! tán este! tán reggel! órákig s órákig ülhet itt, mint valamikor
                  a Kánya utcában! Velencében!</p>
					<p>Várni.</p>
					<p>Hosszú, álmatlan éjjelek jutottak eszébe, és számlálni kezdett: egy, kettő, három,
                  négy...</p>
					<p>Húsz, huszonegy, huszonkettő... Számlálni és imádkozni szokott, régi álmatlan
                  éjjelein. De most az a babonás érzése volt, hogy nem lehet imádkozni, mert mihelyt
                  imádkozni kezdene, mindjárt valami rettenetesség történik. Kétségbeesetten kötötte
                  magát a számokhoz, hogy ne csuklódjék át az imádságba. De számai mögött ott
                  kóválygott a jajveszékelő Miatyánk Isten. S mintegy
                  csúfondáros válasz arra, fölhangzott kívülről a selymes nő hangja. Megismerhetőn,
                  noha most, hogy nem látszottak a selymek, durvábban és élesebben hangzott. Mérgét
                  öntötte ki tán; a keskeny fal, a szimpla ajtó csak az értelmet szűrték ki a
                  szavakból: a lárma áthatolt, újra megríkatva a Nelli kisfiát.</p>
					<p>S ezúttal nem lehet elcsitítani... mind élesebb és hasítóbb a hangja... ó, az
                  apjától örökölte ezt a hangot!... s Nelli úgy érzi, hogy a síró gyermek ordítása
                  betölti a házat, az udvart, az utcát... Kétségbeesetten visított, mint a fuldokló;
                  s Nelli maga kétségbeesett és fuldokolt vele; míg azt sem tudta, hogy üljön már
                  székén; a gyermek toporzékolt az ölében, elnyúlt és rángatózott; Nelli elfordult
                  az ablaktól, és kigombolta blúzát.</p>
					<p>A fehér mell kibuggyant, s apró, gödrös kezecskék tapadtak hozzá, mint fuldokló az
                  édes élethez.</p>
					<p>Ajak csucsorodott, kis lábak rugdostak.</p>
					<p>De Nelli most a szoba felé fordulva ült... Nelli szeme már az ágyra meredt... az
                     ágyakra meredt, mert a házasságnak különös paródiája
                  fészkelt ebben az udvari lakásban. Gyula voltaképp házasságra született, azaz
                  zsarnoknak született, s nem érezte volna jól magát, ha mámorosan ágyába térve egy
                  fáradt nő álmát nem zavarta volna meg. Nelli helye mindenképp be volt töltve itt;
                  noha kissé züllött s kétértelmű módon. Ösztöne tudta már ezt; de a kis kegyetlen,
                  akinek rabja volt, szívta mellét, és még percekig székéhez kötötte.</p>
					<p>Ezek a percek voltak-e azok? vagy már előbb történt a várakozás hosszú és sivár
                  félórája alatt, mellyel szemben esztendők tetszettek félóráknak?</p>
					<p>A drága elixírt, sok égő forrás és kegyetlen keverés gyermekét, hideg helyre teszi
                  az isteni Vegyész, ahol még egy utolsó tortúrán kell átmennie, egy utolsó, gyötrő
                  ülepedésen, míg salakja a törékeny edényhez tapad, s a nemes és keserű vegyületből
                  a Megnyugvás Vize lesz.</p>
					<p>Tiszta már és változhatatlan.</p>
					<p>Minden emberi lélek nagy dolog, és nagy a küzdelem, míg, hiábavaló lázadozásait
                  abbahagyva, eljut a végső megismerésig, hogy egyedül van, és egyedül is marad.</p>
					<p>Fogj kezedbe valami kicsiny állatot, macskát vagy apró kölyket, s szorítsd a
                  fájásig, perverz óriás! A kis lény sírni fog és kapálózni; ideges harapások és a
                  kétségbeesés visításai pattantják szét száját; kis mancsai szenvedélyesen
                  iparkodnak tovarúgni kegyetlen kezedet; egy kavargó vihar fekszik az öledben. Ne
                  törődj kínjaival, szorítsad jobban és mindjobban: eljön egy pillanat, mikor
                  egyszerre abbahagyja a védekezést, fáradt szemeit lehunyja, szája megadón görbül a
                  test felé, nyaka lecsuklik, és álla elernyed; mi ez? Belefáradt a küzdelembe? Ó,
                  nem, csak megismerte annak teljes céltalanságát, megismerte a maga gyengeségét,
                  megismerte az életet, megismerte a maga kis esze szerint az Istent, az Óriást,
                  akinek kezei közt vergődik és kapálózik ez az egész világ, minden kicsi állat
                  egyedül; és hiába keresi egymást, mert senki sincs közel, senkihez sem lehet
                  eljutni, mindenkinél közelebb van a rettenetes Kéz, a rettenetes Isten.</p>
					<p>- Nem várok tovább - mondta magában Nelli, mintha azt mondaná: Nem küzdök
                  tovább!</p>
					<p>Nelli fölállt, és begombolkozott.</p>
					<p>Egyszerre úgy érezte: szégyellnie kell magát, hogy eddig is várt! De már ez is
                  mindegy volt neki, csak kijusson innen.</p>
					<p>Ó, más asszony nem így jött volna, félve és alázatosan, eltitkolva még azt is,
                  hogy ki ő, és micsoda jogai vannak! Ő szégyellte magát,
                  holott neki büszkének és megvetőnek kellett volna lennie! Már ez is mindegy volt.
                  Nem, nem, sose tudta volna Hintássnénak nevezni magát! Most
                  itt van, aki volt, és megy haza, vissza Gádorosra, a Cenci néni lánya.</p>
					<p>Nem küszködik tovább.</p>
					<p>Megy vissza a sötét szobába.</p>
					<p>Óvatosan fölemelte kezét a kilincs felé: óvatosan, de már nem habozva; csak mintha
                  a nesztől félne, amit az ajtónyitás okoz.</p>
					<p>Az ajtó csikorgott.</p>
					<p>Nelli magához szorította kicsijét, talán nála keresve az erőt, a selymes nő kérdő
                  szeme elé lépni. A selymes nő azonban nem volt a konyhában: künn a folyosóról, a
                  nyitott ajtón át hallatszott a hangja. Pörölt vagy pletykázott? Valami
                  házmesternével vagy szomszédasszonnyal; s Nelli homályosan úgy érezte, hogy a
                  beszéd témája ő maga. Nelli szeretett volna kiosonni észrevétlenül; de mit
                  csináljon nehéz táskájával, amit még fölemelni sem tudott a karján fekvő gyerek
                  miatt? Tanácstalanul állott a konyhában.</p>
					<p>Mirevaló volna hosszan elbeszélni a Nelli útjának utolsó megaláztatását? Mikor
                  végre is a selymes nő maga segítette le a lépcsőn poggyászával, csupa gúny és
                  fölény, noha mézesmázos “az aranyos kicsi végett”; s elégikus tónusokkal ültette
                  omnibuszra, az indóház felé, mert “a férfiakra bizony nem érdemes várni, kedves
                  nagysád!” Nelli hagyta magát útba igazítani, noha szívesebben kocsin ment volna,
                  de a selymes nő erre a lehetőségre rá se gondolt. Annál inkább faggatta Nellit,
                  nem hagy-e üzenetet? Kétszer-háromszor is megkérdezve:</p>
					<p>- Ne mondjam meg, hogy ki kereste?</p>
					<p>- Nem, köszönöm, semmit! - Nelli szinte kétségbeesetten, izgatottan menekült a
                  kíváncsiság elől, s aggodalmasan szorítva gyermekét s erszényét, az idegenbe
                  döccenő omnibuszon, amint az apró selyemförgeteg eltűnt az utca őgyelgő népe közt,
                  minden célja, minden gondolata megint egyetlenegy pontba futott össze, s ennek a
                  pontnak neve volt:</p>
					<p>Gádoros.</p>
				</div>
				<div type="chapter">
					<head>18</head>
					<p>“Gondolat” durva szó, s Nellihez talán nem is illik: ki nevezné jégnek a párát s
                  húsnak az illatot? Nelli lelkét kissé fülledt pára s hervatag illat töltötte meg,
                  amint már másodszor s ezúttal bizonnyal végleg s utoljára, dobogott a bús vonat
                  ingó fülkéjében, most napos, de mégis szürke lankákon át a Sötét Szoba felé. A szó
                  idegen volt ettől a hangulattól, s kimondva tán rémület lett volna; de így, csak
                  sejtve a dolgok mögött inkább megnyugvást adott, mint a tompított fény a fátyol
                  mögött: halálérzés volt ez; nem a halálraítéltség érzése,
                  hanem a halottságé; de nem is csak hogy ő maga halott: halottak voltak mind, mind,
                  Sóton, Gádoroson, s most egyszerre kísértetesen látta, hogy Gyula is halott, olyan
                  halott, aki nem nyugszik bele a halálba, amelyben pedig nyugodni és csöndesen
                  maradni illenék.</p>
					<p>Nyugodni és csöndesen maradni!</p>
					<p>Ó, szegény Nelli, ha nyugodtan és csöndesen maradhatott volna koporsójában! Talán
                  sohasem vette volna észre a halál hidegét. A halottak is csak akkor veszik észre,
                  hogy halottak, ha fölébrednek, és élni akarnak. A föloszlás eljön előbb-utóbb. De
                  aki nyugodtan hever, s teszi azt, amit a többi halottak: nem érzi. Nelli érezte
                  már, s most, hogy ment vissza gádorosi koporsójába, jól tudta, hogy halott, s
                  halottak közé megy.</p>
					<p>Nelli most egyre halottakra gondolt, míg a vonat ritmusában ringatta gyermekét,
                  ezt a legújabb kis halálfiát, s körötte eleven és hangos vigécek diskuráltak. Apja
                  jutott eszébe s ama tragikus eset az őszi présházban; Imre bátyját látta, tomboló
                  fiatalságában, mely vad virtusokon át sírba kergette; majd a szegény Ákost, a Döme
                  Ákosát, a táncteremben, a játékasztalnál és a fehér ágyban, amin keresztbefolyott
                  a piros vér. Fajtáját érezte most Nelli: ezek voltak a régiek, a régi és
                  elhasztalanodott erők, akiknek el kellett használódni s pusztulni, fátum szerint.
                  S az új stádium: Miska. Egy pillanatnyi megálló az Idők útján, leszállás, mely
                  fölemelkedésnek érzi magát; elszakadás a Földtől, a régi ösztönöktől, elszakadás a
                  Virtustól is, úri lemondás az uraságról, nemes úri gesztussal való vállalása egy
                  új világnak, mely az úri erőket is gépbe fogja be; a nemes paripa csataló volt;
                  majd, csaták múltával, céltalan és vadon ugrándozott a mezőn, árkokba zúzta magát,
                  tüskékbe verte; halálos hajszában; most malomba fogták, ahol elsenyved; s csak
                  mozdulatainak eleganciája különbözteti meg a robotlovaktól.</p>
					<p>Rángatni a kötelet és kapálózni a mező felé? Ó, ezek nem valami nemes mozdulatok!
                  Talán eltépni s elrohanni, itthagyni a taposómalmot; de egyúttal az abrakos
                  jászlat is! Bolondos, vad lovak megteszik ezt; messze vadonba vesznek ezek, ahol
                  számon kívül maradnak; tépve tüskétől és verve esőtől; vad párzásokban, de éhen
                  csavarogva... Kevésbé kényes idegzetű mének tán kibírják; a Gyulák kibírják...</p>
					<p>Nelli vad ösztönnel szorította magához gyermekét; de nem is erre a gyermekre
                  gondolt, hanem inkább Imruskára: mi lesz azzal? Fog-e majd nyugodtan menni föl,
                  föl, az aranylétrán, amelyet szamárlétrának is neveznek? Ó, istenem, s még ha ő
                  menne is, mi minden történhetik! Nem szakadhat-e le maga a létra is? nem dőlhet-e
                  össze az egész ház, amelyhez támasztották? Nelli fölzaklatott fantáziája
                  rémképeket idézett az ingó és homályos fülkében: régi beszélgetések rémlettek
                  eszébe, Döme bácsi jóslásai, Gyula lúdbőrzései közelgő háborúkról, rettenetes
                  összeomlásokról. A halottaknak is van mitől félni - és ez az Utolsó ítélet. Mi
                  lesz, ha a föld megindul, és kidobja a biztos és kényelmes sírok lakóit? Imruska
                  nem való az Életre, éppoly kevéssé, mint ő maga, Nelli. Ezt a kis második
                  jövevényt, aki oly türelmetlenül visongott minduntalan karjaiban: ezt már félteni
                  sem tudta! Idegen vért érzett benne, nyugtalant s erőszakosat; s valami idegent
                  érzett a jövőjében is: mire ez megnő, talán minden más lesz! Ki tudja, mi lesz
                  addig!</p>
					<p>Az ablakon betűzött a hanyatló nap, még nyári erőben, egyenest a kisfiú
                  arcába.</p>
					<p>Nellit most senki sem várta az állomáson; magába gubózva surrant át a kijáratnál,
                  nem nézve se jobbra, se balra, hogy ne lássa senki; mégis gyalog ment haza az
                  ezerszemű utcán, egy őgyelgő fiúra bízva poggyászát, noha telt volna még pénze
                  kocsira is abból, amit anyjától kért az útra, gondolva, hogy utoljára szorul rá.
                  De most egyszerre tudatára ébredt, hogy nyakán fog élni, amíg él. Gyámoltalanul s
                  mint megtört szökevény, hiábavaló lázadozások után, lépett be az anyai házba, s
                  elfúlt hangon szólította húgát, akit a folyosón előtalált.</p>
					<p>- Mama künn van az udvaron - felelte Jolán. - Diót vernek.</p>
					<p>Vénlányos szeméremmel tartózkodott minden kérdéstől, mint egy gyermek, aki tudja
                  valamiről, hogy “nem neki való”.</p>
					<p>De, amint mentek a hátsó udvar felé, hol a diófa volt, Nelli valami férfihangot
                  hallott.</p>
					<p>- Ki van itt?</p>
					<p>- Jozsó érkezett meg a reggeli vonattal.</p>
					<p>Nelli elfogultan lépett előre, mivel már nem futhatott vissza. De Cenci nem
                  mutatott meglepetést, amikor meglátta, s nem is érdeklődött az útja iránt.</p>
					<p>- Hát megjöttél? Tartsd a kosarat! - Ennyi volt az egész. Jozsó is, aki
                  megtellett, megemberesedett, úgy üdvözölte húgát, mintha csak tegnap váltak
                  volna el, ami legkényelmesebb megoldás volt, kivált egy szigorú anya előtt. Jozsót
                  egyébiránt egészen különös szempontból érdekelte a Nelli hazaérkezése: a diók
                  elosztásának szempontjából. Jozsóban megvolt ez: már pesti jogász korában is
                  féltékenyen őrködött a maga járandóságán, s hogy ház és szőlő minden gyümölcséből
                  megkapja a részét; amit hónapos szobájában hangos diákösszejöveteleken fogyasztott
                  el a kollégákkal. De most éppen valami különös volt kicsinykedésében, mellyel a
                  diót kimérte, s kihívta Jolán idegességét: aki viszont a jövendő ünnepek diós
                  patkóit s álmodott ozsonnák diós tortáit féltette.</p>
					<p>- Minek egy férfinak a dió?</p>
					<p>De alig mondta ki, egyszerre gyanús lett neki a dolog, mert hátha házasodni készül
                  a Jozsó, amiben volt is valami: s ez a gondolat még jobban elkeserítette.</p>
					<p>- A lányok dolgoznak, és a fiúk visznek el mindent! Igaz is!</p>
					<p>Cenci bölcsen nem szólt a vitába, hagyva az elosztást a férfi jogának, ki különben
                  is legidősebb volt. Cenci dirigálta a cselédet a dióverővel, hogy egyetlen ág se
                  maradjon ki. Cenci dolga csak a gyűjtés volt. Nelli pedig - a Jolán új
                  kétségbeesésére, mert hisz szövetségesek voltak, Nelli része is a Jolán konyhájába
                  menvén -, Nelli meghátrált a vita elől, s azzal az ürüggyel, hogy gyermeke után
                  néz, visszaszaladt a szobába, sírva borulni le a díványra. Már este volt.</p>
					<p>Künn a diók zajjal pottyantak a földre, amint verte a nagy pózna az ágakat.</p>
				</div>
			</div>
			<div type="group">
				<head>A BOLDOG GYERMEKKOR</head>
				<div type="chapter">
					<head>1</head>
					<p>Az ókori pedagógusok szerelmesek voltak, s a pedagógia lényegében van valami a
                  szerelemből, mely élvez s termékenyít. Az ember nem született magányosságra; s
                  ami az asszony testének a tükör, az talán a férfilélek számára egy másik lélek,
                  melybe magát vetítheti: örök narcisszizmus. “Létezik-e, amit senki sem lát?” -
                  kérdezték olykor a filozófusok; s Miskának is mintha léte szakadt volna, mikor
                  elhagyták a Feleség ájtatos szemei, melyek a legjobb tükrök és kísérők. Látásaink
                  s gondolataink elhalnak magukban, s kivált bizonyos X-eken túl csak a
                  visszaverődés lobbanthatja ki őket valami halálos fakultságból. Miska most
                  kétségbeesett bölcsességgel új tükröket csiszolt, melyek azonban még fátyolosak
                  voltak, mint a verébfióka szemei: inkább csak színes fényt, mint határozott
                  formákat mutatva, mintegy leragadt szemhéjakon át. Miska addig nézett e rejtett
                  fátyolú fiókszemekbe, míg zavar fogta el. Bizonyos, hogy a színes fényben máris
                  titkok úsztak. Miska nem mert e titkok után fürkészni: ajkát lezárta a maga titka,
                  mely inkább önmaga előtt volt tilos, mint másoknak.</p>
					<p>Miska és fiacskája közt titkos zavar és feszély volt; amit Miska apai fölénnyel
                  igyekezett palástolni, még jobban távolítva evvel magától gyermekét. Az apai
                  fölény legérzékenyebben este nyilvánult, vacsora után, a félbeli borosüveg s
                  férfias ízléshez illő illatú sajt mellett, mikor künn a kertben rejtelmes árnyékok
                  teregették be a lombok aljait, innen-onnan különös neszek hallatszottak, s a
                  petróleumlámpa kiszűrődő fényét fakult rongyokban kapkodták el a meg-megrángó
                  ijedt akácok.</p>
					<p>- Hozd el a pipámat! - szólt ilyenkor Miska.</p>
					<p>A pipatórium benn állt a vizitszobában, amit most alig használtak: a zongora és a
                  piros plüssgarnitúra közt, a halk sötétségben. A sötétség rémekkel volt tele;
                  Imruska remegett a rémektől, s épp azért volt ő az, akinek naponta ki kellett
                  onnan hoznia a pipát: mint ahogy Rárónak kellett neveznie hintalovát, mert nehezen
                  mondta ki az r-et. Ez Miska nevelési elve volt: hámhoz
                  törni a csikót. Miska, mint elfogult kocsis, kényszerült megfeszíteni a gyeplőt,
                  hogy meg ne érződjön keze remegése. Imrus pedig, szegény kis katona, kit a zord
                  hadvezér rettegett pontra küld, szívdobogva ment harcba az árnyakkal.</p>
					<p>A nagy szobán át tapogatózva kellett keresni az utat; az álló “kleiderstock”, mint
                  egy sötét óriás ijesztve meredt a sarokban; egy-egy nomád szék váratlan helyből
                  orv ütéssel támadt az óvatlan térdre; a zongora, anyi zongorája, csak sejtve
                  aludt, mint titokzatos állat az őserdőben; pihegve a csöndben, mint régi dallamok
                  szelleme; a szem kábult a feketeségtől; a kis test borzongott; az előrenyúlt kéz
                  minden pillanatban újra elkészült, hogy valami rémbe ütközik.</p>
					<p>A rövid pár lépés örök időkbe tellett.</p>
					<p>S mintha mázsák szakadtak volna le melléről, mikor végre hirtelen kapással a jól
                  ismert pipák tajtékfejeit érték ujjai. Milyen jól tudták már, melyikhez kell
                  nyúlni! Lázas mozdulattal rántották ki meglazult bádognyaklójából, s aztán uzsgyé!
                  semmire sem nézve, mindenbe beütközve, széket földöntve és ajtót becsapva egy-két
                  ugrással vissza a megmentő világosságba! Ezt az idegfeszültséget nem lehetett
                  tovább kibírni.</p>
					<p>Ám apjához érve elcsitultan, de még hangos szívvel szégyenkezett a székrobajért és
                  ajtócsapásért, elismerte oktalanságát, s nem mert egy szóval sem ellenkezni,
                  mikor másnap újra kiküldetett a veszélyes útra. Mit is lehetett volna mondania?
                  Mitől félt voltaképp? Semmitől. Semmitől a világon, amit meg tudott volna nevezni.
                  És mégis ebben a nagy, zongorás és még most is anyiszagú szobában rettenetes volt
                  a sötétség. Még gondolni is iszonyú volt rá. Sehol, sehol nem volt olyan ijesztő
                  az éjszaka, mint ebben a szobában. De hogy micsoda rémek voltak benne, azt ő maga
                  sem tudta, s arról nem is volt talán szabad beszélni senkinek, de legislegkevésbé
                  apinak. Nem, apinak igazán nem volt szabad erről beszélni.</p>
					<p>S Miska érezte a fiúcska hallgatását, mint egy másfajta sötétséget, mely viszont
                  az ő elhagyott szívét rettentette. Miska különös remegéseket és idegenségeket
                  érzett gyermekében, s már fölriadt benne a csüggesztő felfedezés: hogy hiába
                  kérdi.</p>
					<p>- Mitől félsz?</p>
					<p>- Semmitől.</p>
					<p>Miska hiába álmodott a közvetlen, gyermeki lélekről, ki az ő lelkének tiszta tükre
                  lenne. A tükröt homály futotta be, s Miska néha úgy találta, mintha éppen a
                  leglényegesebb helyeken volnának a foltok. S Miska kegyetlenül újra meg újra
                  elküldte a pipáért, remélve, hogy a rémekkel való küzdelemben megtisztul és
                  kiragyog számára a kis lélek. De csak jobban gyötrődött, s elborult.</p>
				</div>
				<div type="chapter">
					<head>2</head>
					<p>Jókedv növényzete s a gyermeki önkéntelenség friss virágai csak napsugaras ég
                  alatt hajtanak ki; de a szavak emeletei s mindaz, amit a Tudat emel, épülnek
                  tovább a borúban is. Így épült Imruska tudománya, váratlan gyorsasággal, a méla
                  talajon, melyet nem vert föl a kiskorú huncutság flórája; s ezeken az emeleteken
                  mégiscsak találkoztak apival, aki boldog volt, ha egy-egy új téglát rakhatott a
                  friss épületre.</p>
					<p>A tükör felragyogott ilyenkor, s a gyermek egészen övé lett. Imrusnak nem voltak
                  pajtásai; az egész élet sokkal komolyabbnak és rémesebbnek tűnt föl előtte,
                  hogysem csínyek és tréfák érdekelték volna; még a játék is komoly próba volt, hol
                  szégyen és bukás leshetett; s Imrus annyira félt az ügyetlenségtől, hogy csupa
                  félelmében ügyetlenné vált. Mindez Miska malmára hajtotta a vizet, s Miska örült
                  is neki, noha világért sem vallotta volna be ezt az örömét, akár még önmaga előtt
                  sem; ellenkezőleg, azt hangoztatta, hogy életvidám, pajkos, pajtáskodó kis
                  huncutnak szeretné látni fiát. Mens sana in corpore
                     sano.[19] Szaladj, ugrálj, mint a többi
                  gyerekek! Én a te korodban első voltam a langamétában.</p>
					<p>Imrus azonban labda helyett a latin szót kapta el: mert, megelőzve a diákiskolát,
                  már egész sereg diákmondás és -vers ugrált friss eszében, s gyűjtötte őket, mint
                  ritka pillangókat. A latin nyelv, kétségkívül nagyoknak való és férfias tudomány,
                  izgatta fantáziáját. Imrus, kis mizogin, már különbséget tett a nemek között,
                  határozottan a férfipárthoz állva, mert minden női dologból ellenséges és zavaró
                  rejtelem áradt. Hintásséknál mind elfogultabb lett, ijedt, apró vendég, Erzsi
                  hisztérikus pátosza, Gitta imponáló s mindenbe beavatott okossága s a kis Noémi
                  vihogó szépsége közt. A kislányoktól valósággal félt már, megrezzent, ha meglátta
                  őket az udvaron, amint Döme bácsihoz szaladtak át valami üzenettel, s nem tudott
                  kihozni előttük egy szót sem. Egyre nehezebben volt rábírható, hogy Erzsiékhez
                  menjen, noha olykor nem tudott mit tenni idejével, nem tudott mit tenni mohó
                  lelkével, mely falta volna a világot, s már fölélte magában azt a kis törmeléket,
                  ami a világból eddig hozzájutott. A neki való könyveket, amint kapta, azonnal
                  fölfalta; Vivi dada meséit kívülről tudta már; s unta és lenézte; Döme bácsitól
                  sem hallhatott több újat; fogékony esze mindent előszörre megragadott és magáévá
                  tett; az ismétlést utálta az iskolában is. Mivel tölthette hát szabad idejét, ha
                  apja éppen nem ért rá vele foglalkozni? Kártyákat rakott ki a padlóra, vagy a
                  Miska könyvei közt kutatott, elnézve egy-egy visszataszító ábrát a német
                  Lombrosóban, valami torz és durva emberarcot vagy az Osztrák-Magyar Monarchia című mű illusztrációit.</p>
					<p>- Mit csinálsz?</p>
					<p>- Unatkozom.</p>
					<p>- Miért nem mégy át Hintássékhoz? - kérdezte Miska olykor, Erzsi némely
                  szemrehányó célzásaira emlékezve: mert a patetikus hisztéria nem riadt vissza az
                  oktalan gyanútól, hogy Miska maga tiltja el tőle gyermekét. - Menj át
                  Hintássékhoz!</p>
					<p>- Mit mondjak, ha kérdik, hogy mért jöttem? - kérdezte Imruska.</p>
					<p>- Nem kérdi azt tetőled senki se.</p>
					<p>- De hátha mégis kérdenék, mit mondjak?</p>
					<p>Mit mondjon? Imrusnak már ürügy és ok kellett, hogy egy lépést is tehessen
                  másvalakik felé, még ha a szomszédban laktak is. Visszavonhatatlanul magányos volt
                  már ő, távol azoktól, akik őt szerették, s még távolabb szívében magától a
                  szeretettől. Noha csupa nagy szeretetről s önfeláldozásról álmodozott, igazában
                  nem szeretett senkit: csak talán azt a két gyermeket, fiút és leányt, akit
                  egyszer, régen látott a cirkuszban, akiket az anyjuk késsel dobált körül; azokat
                  még most sem feledte el! Igaz, hogy azóta nagyon megváltoztak, s amint folyt az év
                  és az újabb év, különösen kezdtek hasonlítani mind a ketten, fiú s lány egyformán,
                  Hintáss Noémihez; csakhogy egy egészen másforma, nem olyan vihogó, hanem komoly
                  Noémihez: az igazi Noémit |nem szerette Imruska, ki nem állhatta. De ezt a két
                  cirkuszi gyereket nagyon szerette, és még most is fél éjszakákon át meséket szőtt
                  róluk, hogy feláldozza magát, és meghal érettük, mint Szécsi Dezső tette
                  királyáért. Máskor meg robinsoni történeteket képzelt el: hogy egy puszta szigetre
                  vetődnek ki hárman, s ott kell küzdeniök a vadakkal. Ezek a magányos képzelgések
                  voltak az ő igazi élete, melyet Miska nem is sejtett, noha oly tűnődve vizsgálta
                  fia nagy szemeit, s titkos remegéssel kérdezte sokszor önmagától: micsoda gondolat
                  lehet e szemek mögött, amit a kisfiú nem őtőle tanult, nem őtőle kapott?</p>
				</div>
				<div type="chapter">
					<head>3</head>
					<p>Döme bácsi sokat betegeskedett az időben; nyáron Harkányba ment, ahol Cencivel
                  szokott találkozni, két öreg köszvényes. Döme lakása ilyenkor egészen a vén Bábira
                  maradt, ki most kitombolhatta takarító ösztöneit: a nyitott ajtókon, ablakokon
                  porfelhők áradtak ki a sugaras délelőttbe, szőnyegek és bunda messze pufogtak a
                  porolófától, s Imruska belopózkodva a széthányt szobákba, szabadon turkálhatott
                  az öregúr kisszámú könyvei s csodálatos, avult holmijai között. Az emeleti
                  helyiségben, a mindig üresen álló nagy szobában, amely valaha az Ákosé volt,
                  hevertek most azok a limlomok, amik hazakerültek az eladott szőlőből: ott volt a
                  vadászkürt, a patrontartó öv, a nagy bőrkamásnik, a lapos pohár és a földbe
                  szúrható botban végződő vadászszék; Imrus fölszerelte magát mindezekkel, a
                  patrontáskát napraforgómaggal rakta tele, ez volt a robinsoni provízió; s vállára
                  vette flóbertpuskáját, amit szintén Döme bácsitól kapott ajándékba, azzal az
                  ígérettel, hogy ha nagyobb lesz, töltényt is kap hozzá; noha erre ő nem is igen
                  vágyott, mert semmi kedve sem volt verebekre lövöldözni. A Flóbert pusztán
                  szimbólum volt neki; a Fegyver szimbóluma; nem támadó, hanem védő fegyveré; s nem
                  is ártatlan vadak, hanem az egész ellenséges Világ ellen, melynek közepén már,
                  szegény kis Robinson, mint gyönge szigeten remegett.</p>
					<p>Bábi asztalt és székeket egymás tetejére rakott ki az udvaron, hogy ne legyenek
                  útjában a takarításnál; a fölborított asztal lábai mint különös árbocok meredtek e
                  rögtönzött emelvény tetején; Imrus kihúzta már-már kinőtt kiságya létrácskáit, s
                  hozzátámasztotta kiszámított hajlásokban és lejtésekben e fantasztikus, véletlen,
                  szárazföldi hajó deszkáihoz; mert az egymásra rakott bútorok halmából óceánjáró
                  hajó lett már, e világ óceánján, ahova a kis Robinson föltelepedett puskájával, a
                  csípőig érő nagy kamásnikban, kürtjével, késével, napraforgómagjaival és egy
                  könyvvel, helyet foglalva valamely szellőztetni odatett vánkoson, mint puha és
                  kényelmes árbockosárban, kalandos könyvét olvasni s ábrándozni a hősi
                  gyermekekről, akiket egyszer a cirkuszban látott...</p>
					<p>Döme ezalatt Harkányban várta Cencit, aki a jövő hét valamely napjára jelezte
                  érkezését; s csakugyan egy délután kocsi fordult be a primitív Kurhaus elé, ahol már a délutáni muzsika szólt; a kocsi széles sárnyomot
                  hagyott a kavicsokon, s Döme messziről látta - mert épp sétáját tette a “parkban”
                  -, hogyan száll ki Cenci nagy keszkenőjében, hogyan adja le a kocsis a
                  pincetokot, s hogyan kászálódik ki a kocsi belsejéből egy fiatalabb s világosabb
                  ruhába öltözött nőalak, akinek láttára megdobbant a vén szív, Nellit vélve egy
                  pillanatig. De nem Nelli volt, csak Jolán, aki nem bírta már otthon szürke élete
                  elégedetlenségét; rosszkedve, panaszai nem akartak szűnni. Agyondolgozta
                  fiatalságát a szőlőben; de most (kilencvenötöt írtak ekkor) az amerikai vesszők
                  már termést ígértek, a munka egy kis lélegzést engedett, s mamát úgyis el kell
                  kísérni valakinek! Nelli már Itáliát is látta, és ő még Harkányt sem!</p>
					<p>Cenci okosan elhozta magával, Nellire hagyva a házat és szőlőt, hol e két hét
                  alatt semmi különösebb tennivaló nem volt. Nelli maga maradt a nagy házban, kávét
                  ivott ebéd helyett, korán feküdt, nappal is félősen bezárta a kaput, gyermekét
                  gondozta, s türelemmel hallgatta Liza néni végérhetetlen családi történeteit, aki
                  Cenci bizalmas asszonya volt, templomba járó öreg parasztasszony, egy régi
                  vincellér özvegye, megszokott segítség a háznál, s akit Cenci e magányos napokra
                  lánya mellé rendelt. Nelli, noha búsan és remegve, inkább maradt volna teljesen
                  egyedül is, hogysem Harkányba menjen vagy akárhova.</p>
					<p>De kivált Harkányba, ahol Döme várt Cenciékre, s hogy megérkeztek, oly morcan járt
                  a két nő oldalán, mintha inkább azt a harmadikat várta volna, aki nem jött. Döme
                  unta a délutáni sétahangversenyt, unta a pajtaszínkör népszínmű-előadásait, a Felhő Klári-t és a Náni-t, amit Jolán
                  kedvéért meg kellett nézni rossz szemének. Döme, igazában a pénzt is sajnálta, agg
                  ösztönnel rágott meg minden krajcárt, bort sem ivott, csupán az ebédnél, drága is
                  volt, rossz is, s Döme alig várta már, hogy otthon heverjen, délutáni kanapéján, a
                  széken álló kifogyhatatlan flaska mellett: mert eladott szőlője borából őrzött
                  még annyit, ami egy alkonyodó életre elég.</p>
					<p>Az idő rosszra fordult, s Döme örült az ürügynek, hogy hazamehet. Kocsin ment,
                  noha Sót és Harkány között járt már a vicinális; de Döme nem szerette a vasutat,
                  ahol akárki beülhet a kupéjába, s barátja ámbár a haladásnak és demokráciának, úgy
                  gondolta: nem ilyen öregembernek való az már, mint ő. De mi való az öregembernek?
                  Neki a szél is árt, s a kocsi szele veszélyesebb a vonatfülkék léghuzamánál. Döme
                  betegen ért haza, ahol Erzsi fogadta, mint hű s féltékeny rokon: azonnal ágyba
                  fektette, s megparancsolta Bábinak, hogy senkit se eresszen be hozzá, mert ilyen
                  öreg úrnál már veszélyes lehet az influenza. Miska helyeselte ezt az intézkedést,
                  fiacskájára való tekintettel is, akit féltett sorstól, betegségtől, s minden
                  percét titkon úgy irigyelte, mint kincsét a fukar. Miska az érzelmek embere volt;
                  Erzsi nagyobbra nézett, s valódi hősiességgel ápolta bácsiját, nem törődve azzal,
                  hogy lánykáihoz viheti haza az influenza bacilusait. Erzsi számítón és Miska
                  remegőn: ki hitte volna ezt? De az Élet drámája folyton cseréli a szerepeket.</p>
				</div>
				<div type="chapter">
					<head>4</head>
					<p>Döme, szívós öreg, kiheverte az influenzát, de régi egészsége nem állt helyre.
                  Ősszel és a tél folyamán folyvást visszaesett, ágyat őrzött hosszú heteken át,
                  sötét félálomban s szinte gondolatlan, megadva magát az Erzsi hatalmának. Imruska
                  így mindig ritkábban jelent meg fölolvasó gyanánt. Miska nem ajánlotta föl, hogy
                  beküldi, s Döme nem kérette: érezte talán, hogy féltik ijesztő köhögésétől, tán
                  féltette maga is, de talán csak éppen semmi kívánsága nem volt ilyenkor, nem volt
                  kíváncsi az újságra sem, nem akart hallani a mai dolgokról, legfeljebb a régieken
                  tűnődni vagy aludni vagy várni, míg Bábi behozza a teát vagy a vörös borba mártani
                  való piskótát vagy a párolt almát...</p>
					<p>Erzsi mint önfeláldozó ápolónő, hangos pózban járt-kelt a beteg körül, inkább
                  zavart csinálva, mint hasznot, de élénken beidegezve mindenkibe
                  elmaradhatatlanságát.</p>
					<p>Így maradt Imruska egészen Miskára, a hosszú téli délutánokon át, míg Az Én Újságom-at vagy Schmidt Kristóf és Hoffmann Frigyes
                  ifjúsági iratait olvasta, folytonos kérdésekkel ostromolva az akták fölött pipáló
                  apát. Miska orgiákat űzött a latin szavak korai fölidézésében: ó, a drága, hűvös
                  latin szavak! melyeken sohasem égeti meg magát a lélek! Ezek a szavak nem
                  feszélyezték sem őt, sem gyermekét; ez a halott nyelv, melyet egyikük sem értett -
                  mert rég volt az idő, mikor Miska diák leveleket kapott hazulról a konviktusba:
                     Dilecte Fili mi Michael!
                  [20] - közelebb tudta hozni őket, mint az anyák élő,
                  meleg magyar szava. Élő és meleg szó éppoly nehezen hangzott el apa és fiú közt,
                  mint az anya neve; s Miska néha ezt a hiányzó nevet okolta mindenért. Miska
                  szomorúan és tehetetlenül gondolt erre; mert emberi szíve és lojalitása nem
                  engedte, hogy a gyermeket teljesen megtagadja anyjától, s engedelmével Imrus
                  minden nyáron egyszer Gádoros vendége volt. Most is, Cenci és Jolán, kik eredeti
                  tervükhöz ragaszkodva valamivel tovább maradtak Harkányban, mint Döme, hazamenet
                  Sótnak fordulván a beteg látogatására, egyútban magukkal vitték a fiúcskát is.
                  Miska tűnődve vizsgálta gyermeke szemeit e távollétek után, de sohasem kérdezte őt
                  anyja felől, s Imrus is hallgatott. Ha Miska jelen lehetett volna anya és fiú
                  találkozásán, bizonnyal csodálkozva nyugodott volna meg: mert ez a találkozás
                  egészen a konvenció jegyében folyt le, mintha csak szokásból csókolnák meg
                  egymást. Nelli minden szava feszélyezett volt; s szinte nem is bánta, ha Imrus
                  csak az étkezéseknél került szeme elé. Imrust jobban érdekelte Szécsi Dezső vagy a
                  szőlőbeli rókalyuk, mint anyja szava. Anya és fiú együttléte úgyszólván csak
                  teóriában létezett.</p>
					<p>Miska nem tudta ezt, s hiába erőltette fantáziáját amaz együttlétet
                  elképzelni.</p>
					<p>- Mit csináltál egész nap? - kérdezte.</p>
					<p>- Olvastam.</p>
					<p>- Volt olvasnivalód?</p>
					<p>- A Rácz nagyapától maradt könyvek közt kerestem.</p>
					<p>Miska ismerte ezeket a könyveket, a Szent István Társulat régi kiadványait; ódon,
                  komoly, tanulságos könyvek, ahol még az a-k után és az s-ek előtt hiányjelek voltak; Miska csodálkozott: mit
                  találhatott azok közt magának Imruska?</p>
					<p>- Azért mentél falura, hogy egész nap olvass?</p>
					<p>- A szőlőben is voltam.</p>
					<p>A feleletek zárkózottak és elfogultak voltak, s Miska inkább a hűvös latin
                  szavakhoz menekült, latin poéták szavaihoz, akik a boldog mezei életet s vidor
                  sétákat dicsérték valaha: amikre ennek a könyvek közt molykodó fiúcskának annyira
                  szüksége volt:</p>
					<p>
                  Inter umbrosos licet ire saltus...[21]
               </p>
				</div>
				<div type="chapter">
					<head>5</head>
					<p>
                  Inter umbrosos saltus - az árnyas erdők közt - lassanként
                  mind ritkább lett az árny, noha a napfény csitult és halványult; a tépett függöny
                  lefeküdt a földre szőnyegnek; de Miska fáradhatatlanul taposta fiacskájával ezt a
                  szőnyeget, többet járva Sót hegyeit, mint valaha, s talán nemcsak éppen a séta
                  kedvéért. A latin szavak készlete véges volt - már amennyit Miska adni s Imrus
                  bevenni tudott, mert megkapta a csengés, de a grammatika ködbe borult. Szavak
                  helyett látást adni a szenzációéhes kis léleknek: ez a vágy vezette az apai
                  lépteket a vörös lombos erdőn; mert adni kellett, mindig s újra adni, hogy rajta
                  csüggjön, övé legyen, belőle szívja az életet!</p>
					<p>Együtt látni: van-e kielégítőbb egyesülés? Miska gyermekének friss szemével nézte
                  a világot, s fölfedezte, mintha még sose látta volna; mást látott, mint eddig; a
                  vörös lombos erdő helyet kért aktái közt.</p>
					<p>De jött az ősz és tél; a tarka szőnyeget sár és hó fedte be; s Miska a jégpályára
                  vitte gyermekét, noha ő sem korcsolyázott, s Imruska sem mutatott nagy merszet e
                  sportra; vagy egy-egy Sótra tévedt koncertre vitte, amit a nehéz hallású fiúcska
                  kellő áhítattal hallgatott végig; vagy jobb híjában az új gőzfürdő is elég
                  látványosság volt. Miska csöndesen élt; társaságba ment; s a kártyában is áttért a
                  hazárd tarokkról a komolyabb whist-re, melynek már neve is
                  csöndet jelent. Egy idősebb bíró, egy nyugalmazott ezredes és Zsinkó bácsi,
                  köztiszteletben álló öreg kanonok, voltak rendes partnerei, csupa asszonytalan
                  vének, s a játék fölváltva, hol egyik, hol másik lakásán folyt. Döme nem tette
                  lábát e pecsovics társaságba: de Miska otthon érezte magát a szótlan öregek közt,
                  s Imrus halálos komolysággal kibicelt. Miska maga is az öregebb bírákhoz tartozott
                  már: komoly és tekintélyes férfiú, becsült és lehiggadt. Miska a munka embere
                  volt, nem óhajtott szerepelni, távol állt mindenféle ügytől és mozgalomtól. Távol
                  állt a politikától is, mely ezekben az években csiklandós helyéhez nyúlt az
                  Életnek: nők dolgához és zsidók dolgához. Hímen láncai lazultak; debuisset pridem
                  [22] - gondolhatta Miska; de már az utcán zengett a
                     Zsidólány szívem! Wekerle kora volt ez, s a polgári
                  házasság izgatta a kedélyeket. A liberalizmus utolsó lépéseit tette, hogy
                  eggyéolvassza a nemzetet: s az érc sistergett, habzott, mint amelyhez idegen fémet
                  forrasztanak. Sóton katolikus kör alakult, melynek elnöke Miska egyik új bírótársa
                  lett, s tagjai közé állt Wintersberg báró, s még Gőzsy Pepi is a vármegyétől, noha
                  az alispán csóválta rá a fejét. De ki vette komolyan ezeket a kántorfamíliákból
                  eredt reakciós szamarakat, akik klerikális bárókhoz dörzsölőztek? ezeket a lump
                  Gőzsy Pepiket, akik antiszemiták lettek, miután birtokaikat zsidóknak adták el?
                  Miska liberalizmusa megingathatatlan volt; s ebben még Döme bácsi is együttérzett
                  a kormány emberével, híven a Kossuth és Garibaldi szelleméhez: mert a papság
                  mindig a Sötétség Hatalma, s ember és ember között nincs különbség, csak
                  becsületes s jó hazafi legyen! Ez volt az állam elve ez időben, s minden komoly
                  ember ezt vallotta. Még a papok közt is csak fiatal hecckáplánok reménykedtek
                  reakciós mozgalmaikban: Zsinkó bácsi tovább frekventálta a Miskáék pecsovics whist-jeit, s konyhájában tovább főzték az ebédet húsz jó
                  tanuló, szegény diáknak, akik közt zsidók is voltak. Miska nyugodtan
                  whistezhetett: liberalizmusa uralkodó hitvallás volt; az állam elve szilárdan
                  állt, mint maga az állam is, erős masinaként, visszatarthatatlanul haladva
                  fölvilágosodott korunk szellemében. S mégis, nyugodtan whistezett-e Miska? Milyen
                  masina az, melynek kerekei fájni tudnak, és összeroppantják egymást, fájva és
                  fájatva? Miska olyan volt, mint a csorbult kerék, mely mindig megzökken egy
                  ponton: bizonyos táblai és kúriai ítélet aggasztotta. Hol volt a pontos gépkerék
                  felejtő öntudata? Miska nem feledte el a szegény “gázolt sorsot”, aki ott
                  vonaglott előtte a törvény deszkáin: noha ama fensőbb ítélet csakugyan elvágta a
                  hóhér kötelét, megelégedvén az “életfogytiglani” fegyházzal. De ez az ítélet,
                  melyet nem mert remélni, új gond lett Miskának: mert mi okozta a váratlan
                  enyheséget? A tábla bizonnyal nem látta az esetet oly tisztának, mint ő, mikor a
                  végzetes szót kimondta: kétely lehetett itt... A vádlott kétségbeesetten tagadott
                  a végső pontokon; s mind e tények mögött bevallatlanul Gyulának néhány szava
                  izgatta Miskát, amiket akkor mondott, mikor elváltak a zöld kapu előtt, utolsó,
                  különös látogatása után.</p>
					<p>- Az emberi léleknek csodálatos rejtélyei vannak... Ez az oka minden bírói
                  tévedésnek... Imádkozz értem, és ne ítélj el senkit... - Ezek a szavak benn
                  maradtak Miskában, noha sokkal jobban ismerte Gyulát, hogysem egy pillanatra is
                  komolyan vette volna őket. - Lehet, hogy gyilkos vagyok - mondta Gyula, amit Miska
                  egy pillanatig se hitt: de az emberi hit szerkezete nagyon komplikált. Miska
                  gondolni sem akart ezekre a szamárságokra, amiket Gyula szeretett mondani: de
                  mennél inkább nem akart rájuk gondolni, valahogy annál elfogultabbnak érezte magát
                  mindennel szemben, aminek Gyulához köze volt, s annál ijedtebben kérdezte magától:
                  szabad volt-e neki ezzel az elfogult és ingó lélekkel élet és halál fölött
                  ítélkezni? Hátha ez az elfogultság s a vágy, hogy mindenáron bűnöst találjon Gyula
                  helyett, bezárta a szemét az igazi tényállással szemben, melyet talán senki sem
                  látott meg, mely egészen más volt... Ó, az a deszkán vergődő, reménytelen, vad,
                  makacs tagadás! Miska híres bírói tévedések rémeseteire emlékezett, amilyenek
                  nálunk is kiderültek párszor: a Köteles Mihály esete, aki kilenc évig szenvedett
                  ártatlanul a fegyházban: a Drakulits-, a Korhammer-eset. S elgondolni, hogy
                  meghalhat a fegyházban, mint ahogy kis híja, hogy a halálos ítéletet, az ő
                  ítéletét nem hajtották végre rajta! Miska gyötrődve olvasta ez idő tájt A halálraítélt utolsó napjai című könyvet Hugo Victortól:
                  mert ez a cím, az Hugo Victor nagy nevével, magára vonta figyelmét a sóti
                  könyvárus ócska regényekkel telt kirakatában, s megvette a könyvet, noha nem
                  szokott szépirodalmat olvasni.</p>
					<p>Ezek a gondolatok úgy hatalmukba kerítették Miskát, hogy szinte már híres
                  józansága volt veszélyben. Nemegyszer azon kapta magát, hogy a pör revíziójáról
                  gondolkodik: kérvények és lépések indokolásáról ez irányban; bolondos tervezgetés,
                  egyedül a Gyula komolytalan szavai alapján! Miska különös szégyent érzett önmaga
                  előtt ezeken a hozzá nem méltó gondolatbeli ellovaglásokon; mégis, nehéz volt már
                  magányát ellenőriznie: lelkében valami betegség furkált. Miska nem tudta, hogy e
                  kínzó lob góca nem is annak az ítéletnek megdagadt emléke körül van, amely
                  minduntalan kísértette: a baj mélyebben fészkelt, olyan helyen, ahova nem mert
                  tekinteni, s amelynek rémeihez képest a Bíró minden hivatásos kételye és furdalása
                  már jótékony és üditő feledés. Régi papok és modern orvosok beszélnek a férfiszív
                  ily rejtekeiről, ahol ott guggol titokban és szégyenelve a Mulier Damnatrix,[23] egy asszony vagy száz
                  asszony vagy csak éppen az Örök Asszonyi - de nem mint ideál, inkább mint az a
                  láthatatlan kis szennycsomó a bőr alatt, ami a gyulladást okozza.</p>
					<p>Melyik orvos vagy pap mert volna erre tapintani? Miska bevallhatatlan és bolondos
                  furdalásai alatt egy mélyebb furdalás lappangott; egy még bevallhatatlanabb, bár
                  sokkal kevésbé bolondos skrupulus. Bírói tévedés helyett inkább emberi mulasztás
                  fájt föl itt; mert hisz az ítélő igazságos, sőt kegyes volt; de micsoda igazság és
                  kegyesség hozhatja már helyre az emberi és férfiúi mulasztásokat, az elmulasztott
                  szerelmet, mely orvosok és költők szerint is elmulasztott életet jelent; ó! azt a
                  rettenetes hátralékot, amely fölgyülemlett egy hosszú életben, egy szürke
                  házasságban, honnan kifejlődött az, amiről ifjak és öregek álmodnak? Miska hajába
                  már ősz tincsek vegyültek, s mintha súlyokat raksz tenyeredre, eleinte meg sem
                  érzed terhe növekvését, később már grammok is kilóknak tetszenek: úgy érezte ő is
                  a heteket éveknek. Miska öregedett, már-már elviselhetetlen teherrel; s egyetlen
                  menekvése volt átszökni fia könnyebb életébe. Miska új szemekért epedett, mint aki
                  új szemüvegért eped: mert a régit könny, piszok és késő bánat fátyolozta. Miska
                  öregedett, de nem a jól felhasznált élet nyugalmával; a folyton nehezedő hetek
                  súlya alatt szomjazott, mint a tehervivő ember; s az Imruska szemeiből sóvárogta
                  inni a világot, mint tiszta poharakból. Miska alig várta az új tavaszt, amely a
                  magyar Millennium tavasza volt; ezen a tavaszon végezte Imrus a negyedik elemit.
                  Jövőre latin diák!</p>
					<p>- Ha jó lesz a bizonyítványod, fölviszlek az ezredéves kiállításra! - mondta
                  Miska. De ez az ígéret elsősorban mégsem Imrusnak szólt, noha a kisfiú csak úgy
                  lihegett a nagy szenzáció, az új látnivalók felé.</p>
					<p>Az ígéret elsősorban magának Miskának szólt, akit már hónapokkal előre éltetett
                  ennek az egy pesti hétnek a reménye: mikor kiszakadva megrekedt életéből, önmagát
                  feledve szürcsölheti az ezeréves haza nagyságát egy lelkes kisgyermek lelkén
                  keresztül, aki az ő fia - és Nellié.</p>
				</div>
				<div type="chapter">
					<head>6</head>
					<p>Az Emlék különös kincstár, mely néha a gyémántot dobja ki, és a szemetet gyűjti.
                  Mi maradt meg apa és fiú pesti napjaiból a strapa és halálos fáradtság emlékein
                  kívül, mely a vidéki kényelemhez szokott bíró urat s a gyenge idegzetű gyermeket
                  teljesen hatalmába kerítette? Miska eltompultan és kimerülve vezette fiát a zajos
                  tömeg közt, nem akarva bevallani a pipa és fotel hazahúzó nosztalgiáját, nem
                  akarva bevallani csalódását, s makacsul ragaszkodva előre megállapított
                  programjához, minden fáradtság dacára, mert pénz és idő kevés volt, s mert nagy
                  alkalom ez, melyért ezer évig kéne várni: egész életre szóló büszke emlék egy kis
                  magyarnak!</p>
					<p>- Szép? - kérdezte Imrustól minden új látvány előtt; csüggedhetetlenül szomjazva a
                  lelkesedésnek egy csillámnyi fényét a tág, intim, gyermeki szemekből, melyek,
                  mint a Nelli egészen hasonló szemei hajdan, különös távolságból néztek a
                  világra.</p>
					<p>- Elég szép! - felelte a kisfiú változatlanul; a nagy szemek csak nem akarták
                  fenntartás nélkül átadni magukat a provokált lelkesedésnek, s dacosan fogadtak
                  minden szenzációt, mint az elkényeztetett gyermek az ajándékot.</p>
					<p>Miska kedvetlen lett.</p>
					<p>- Fáradt vagy? - kérdezte eltűnődve és szinte bosszúsan.</p>
					<p>- Nem vagyok fáradt - tiltakozott Imrus, s noha feje kábult és lába fájt, cipő
                  törte, s zsibbadt térdei szinte gépiesen vitték, mégis a világért sem akart volna
                  elmulasztani semmit. De a látványok idegenül elzúgtak fölötte, s a legnagyobb
                  dicséret, amit mondani tudott, mindig csak ez maradt:</p>
					<p>- Elég szép!</p>
					<p>S kimerülve, kielégítetlen érkeztek egy szeles estén haza a vonattal, Miska pénz
                  és kedv nélkül, mogorván. Imruska kissé lázasan, zakatoló fantáziával. Imrusban a
                  megtorlott szenzációk kavarogtak, már nőni kezdve az emlékben, s az egész
                  millenniumi kiállítás úgy tűnt föl neki, mint egy tarka diadalkapu, melyen át
                  életének egy új korszakába lépett. (Már csak pár hét választotta el a
                  gimnáziumtól.)</p>
					<p>Mikor később az egyik tanára - beszélgetésbe ereszkedve amaz értelmesebb s úribb
                  fiúkkal, akik az ezredik év nyarán akár az iskola társas kirándulásával, akár
                  szüleik kíséretében megjárták a kérkedő fővárost - megkérdezte tőle:</p>
					<p>- Hát neked mi tetszett legjobban, Sátordy?</p>
					<p>Imrus azt a választ adta:</p>
					<p>- A Plasztikon.</p>
					<p>A Plasztikon pompás látványosság volt a maga nemében, tarka mutatványosház,
                  melynek színezett életnagyságú viaszbábjai és szemfényvesztő varázstükrei
                  bizonnyal az Életet és Csodát jelenthették egy kisfiú szemében. Imrus felelete
                  mégis meglepetést keltett, sőt mondhatnók, kínos meglepetést, mert a tanár
                  erkölcsnemesítő szándékkal tette föl a kérdést, s a többi fiúk tudták is ezt, és
                  az Árpád-körképről vagy más valami hazafias látnivalóról beszéltek, sőt olyan is
                  akadt, aki a Munkácsy Krisztus-át idézte.</p>
					<p>Az ifjú cisztercita kedvetlenül csóválta meg fejét, mert éppen a komoly és
                  értelmes Imrustól mást várt volna.</p>
					<p>- Hogyan? Ez tette rád a legnagyobb hatást? Ez az, ami felejthetetlenül emlékedbe
                  vésődött? Ez, amit hazád ezeréves ünnepéből magaddal viszel az életbe?</p>
					<p>Imrus tájékozatlan állt a súlyos kérdések e tömegével szemben, és hallgatott.</p>
					<p>- Hát jól van, neked ez tetszett legjobban - mondta a tanár, és továbbment. Imrus
                  feleletét el kellett fogadni, mint a dacos őszinteség egy különös hőstettét; ám a
                  léleknek már zsengekorban komplikált titkai vannak, s ez az őszinteség nem is
                  volt olyan egészen őszinte. Az emlék, ami ebből az első pesti kirándulásból
                  elmosódhatatlanul kísérte Imrust hosszú éveken át, talán egészen más látványosság
                  emléke volt, és valósággal bevallhatatlan. Miska megrémült volna, ha sejti, hogy
                  mi ez az emlék, noha ugyanazon látványosság benne magában is különös ízeket és nem
                  kevésbé bevallhatatlan érzéseket hagyott. Apa és fiú, gyermek és bíró úr,
                  mindannyian emberek vagyunk, azaz állatok is, lélekben sem szakadva el soha a
                  Természet szennyes mélyeitől.</p>
					<p>A kiállítási látványosság, mely e két memória tükrén oly ködös és tartós foltokat
                  idézett, voltaképp talán elég ártatlan volt, Miska előtt mégis - aki fiacskája
                  gyermeki tisztaságát féltette - rendkívül pikánsnak s illetlennek tűnt föl. Miska
                  mindig megkérdezte, mielőtt valamely mutatványos helyre jegyet váltott:</p>
					<p>- Nincs benne valami, ami nem való gyereknek?</p>
					<p>- Ó, dehogyis kérem! - hangzott ilyenkor a tiltakozás, noha az elővigyázatra
                  kétségtelenül szükség volt, ama régi jó liberális időkben, mikor hatóság még nem
                  avatkozott az apák dolgába. De most az egyszer a kérdést is elmulasztotta Miska,
                  ismerősökkel akadván össze, este, Ős-Budában, kábultan és mindig kielégítetlen,
                  régi jogásztársakkal, akik közül egy valami skribler lett azóta, ismert nevű
                  ember; azok csábították, velük tartani a fényes éjjelbe.</p>
					<p>- Most nem vár az asszony! - ingerkedtek, nem sejtve, hogy kényes pontra
                  tapintanak.</p>
					<p>- De mit csináljak a gyerekkel?</p>
					<p>- Ó, a kisfiút visszük magunkkal! Hiszen már nagy diák! Ideje, hogy lumpolni
                  tanuljon, igaz-e? Vagy már aludni szeretnél, amice?</p>
					<p>- Nem vagyok álmos! - bizonykodott Imrus, fölhangolva új barátja mellett, akiről
                  tudta, hogy író, és meséket is írt már.</p>
					<p>- Holnap majd kialuszod magad! - S így mentek a kivilágított éjben, Ős-Budán át,
                  egy Jókai-regény díszletei között; a Jambó hangjainál és
                  hangos beszéddel, melyből (mint Imrusnak különös emlékében maradt) folyton a
                  Hintáss Gyula neve hallatszott ki, mert a jogásztársak Gyulára is emlékeztek, s
                  Gyula téma volt mindenkinek, aki ráemlékezett. (A skribler mostanában is
                  összejött vele, pesti kávéházban, s folyton visszatért rá, gyanútlanul új meg új
                  próbára téve a Miska hősi füleit.)</p>
					<p>S később úgy maradt meg ez az este az Imrus emlékében, a Gyula nevével
                  asszociálva, sőt amint elmosódott az emlék rajza, Imrus ködösen úgy képzelte, hogy
                  magával a Hintáss leánykák apjával sétált ő akkor, a kivilágított éjszakában; régi
                  borzongásainak hőse ment mellette, valahogy incognito; mert
                  az arc már avult gyermekkor mítoszi ködébe hullt.</p>
					<p>Ez a hős, ez a név, ez a köd illett ahhoz a borzongató ködfátyolképhez, ami titkosan emlékezetessé tette ezt az estét; valódi
                  mozgókép, noha jóval a mozgó föltalálása előtt; s nem is amaz ősmozi, laterna magica: mert a vászon mögött élő emberi alakok
                  játszottak, kiknek sziluettje esett feketén a kivilágított nedves lepedőre; izgató
                  sziluett! A jelenet a házastársak vetkezése volt a nászéj előtt; a menyecske kacér
                  szemérmetessége s férjemuram pajzán kandisága kedves mozdulatokban visszaadva; de
                  Miska kényelmetlenül fészkelődött helyén, s Imrus tág szemeket meresztett, mint
                  egy fölrémlő rejtelem ízére. Blúz és szoknya egyenként hulltak le a vászon kecses
                  árnyképéről; jupon lengett, fűző nyílott, megfeszült gyolcs
                  ingerlő vonala ugrott ki, válltól a keblek hetyke csúcsáig. Karcsú karok szálltak
                  a fürtökhöz, kibontani széthulló sátrukat. A férj, ingujjban már s lobogó
                  nyakkendőjét bogozgatva, székre állt a spanyolfal mögött, leskelő és kaján
                  kontúrokban. A jupon lecsúszott, fodrok elomló tornyaként,
                  s az őzlábak magas sarkukon kiléptek belőle; kis bugyiban állt ott a formás
                  sziluett, leült; elrúgta apró topánkáit, s lábát keresztbevetve fátyolharisnyáját
                  kezdte bántani. A férj élénk mimikával jelezte izgalmát. Majd, kacér ujjak
                  fenyegetésére, visszahúzta a fejét a spanyolfal mögé: de már kilesett rajta újra.
                  Most föláll a menyecske, s lehull a bugyi is, a kibillenő ing transzparensén át
                  sötét vonalakban rajzolódik ki a meztelen test. A férj nem bírja tovább, s
                  félrelöki a spanyolfalat, éppen mikor asszonya az ing vállához nyúl, hogy azt is
                  levesse. Imrus behunyta szemét, mint valami rettenetes pillanat előtt; miért leste
                  oly lélegzetfojtva a mozgó tüneményt? Nem tudta maga se. Talán már akkor is anyira
                  gondolt - mint később mindig, ha ez a mutatvány eszébe jutott -, szép anyikájára,
                  nem arra, akit most látott nyaranként, Gádoroson, a megtört asszonyra, hanem a
                  régire, az eltűntre, az álmodottra - s kis szívét leírhatatlan undor és döbbenetes
                  borzadás járta át arra a hirtelen s egyszerre bizonyossággá váló sejtelemre,
                  hogy anyi is úgy vetkőzött a Gyula bácsi előtt. S egyszerre megrémült egy másik
                  gondolaton: hogy kislányok vetkőznének meztelenre őelőtte, például Noémi
                  megjelenne a cirkuszi lány ruháiban, s azután egyenként levetné...</p>
					<p>- A gyermek nem érti - mondta Miska magát megnyugtatva; rideg férfiszívében
                  különös nosztalgiát keltett a kép, édes és vidám dolgok felé, melyekből neki része
                  sohasem volt: mert mikor döntötte fel ő a spanyolfalat, s mikor kapott ölbe kis,
                  áttetsző ingben ellenkező kacérságot? Nelli szigorú volt és félénk, mint egy
                  apáca. Ó, keserű mulasztások íze! Miska kényelmetlen érzésekkel ült helyén, s
                  mert nehezére esett volna az elsötétített nézőtéren kimenni, nyugtatgatta magát: -
                  A gyerek úgysem érti! - Csak rövid pár percig tartott az egész: a férfisziluett
                  karjai átkapták az árny-üng alatt rugdalódzó őzlábakat; két profilban csucsorodó
                  ajak dagadt össze, s a kép hirtelen véget ért; mire Imrus kinyitotta a szemét, már
                  csak a kigyúló lámpákat s a legördülő függönyökre mázolt mitológiai jelenetet
                  látta.</p>
				</div>
				<div type="chapter">
					<head>7</head>
					<p>Imrus nagyon szemérmes fiúcska volt; Vivi dadának mindig el kellett fordulni,
                  mikor ő üngöt váltott. Imrus iszonnyal gondolt minden meztelenségre, s riadt
                  ösztöne volt folyton: takarni magát! És lelkét éppen úgy takarta, mint testét;
                  lelke, mint a Leibniz monaszai, külön kis világ volt,
                  teljesen elzárva, noha mohón tükrözve a nagy makrokozmoszt.
                  A kis monasz
                  [24] már gimnazista volt, s leckéinek s új könyveinek
                  megnyílt világa mögé sáncolta magát; a friss papirosok, rubrikázott szótárfüzetek,
                  térképhálók és színes ceruzák ejtették hatalmukba színükkel, sokaságukkal, s még
                  külön szagukkal is; - ó, csodálatos szerszámok, melyek azzal kecsegtetik
                  diákkorunkat, hogy megfoghatjuk a világot, és azért ki sem kell lépnünk
                  mimagunkból! A világ maga jön hozzánk, már legalább a papírlapok fehér tükrében;
                  s mi begubózva a papírlapokkal úgy élünk, mint egy tükörszobában, mely a
                  végtelenbe tártnak tetszik, noha tökéletesen s minden oldalról zárt. A messzeségek
                  közel jönnek, s mi eltávolodunk attól, ami mellettünk van. Imrushoz eljött
                  Ausztrália, Amerika, s eljött még a régi Róma is: de Noémi s Gitta oly messze
                  voltak már, mintha egy más világ lakói lennének. Imrus férfi volt és tanuló, semmi
                  köze a pántlikás fürtök és piros harisnyakötők Liliputjához. S ha eddig elfogultan
                  és félve nézett a gyanús és ellenséges birodalom felé, most bizonyos fölényt
                  nyert, mint egy fölegyenesedő, kis Gulliver, immár öntudatosan megvetve s kerülve
                  a leányokat: mert ő férfi, és latint tanul! Gitta, ha még olyan okos is, mégse
                  tanul latint, és ez jól is van így. Gittáéknál ugyan sok szó esett
                  leánygimnáziumról, de hol van az a leánygimnázium? Imrus jól tudta, hogy az
                  ilyesmi csak ábránd, s Döme bácsi úgysem engedné. Döme bácsinak igaza van. A lány
                  mégiscsak lány, nem lehet közös dolga a férfiakkal. Valami egészen más, és még
                  beszélni sincs miről vele. Imrus nem is beszélt, kerülte a kislányokat, önmaga
                  előtt a gimnazistagőgöt hazudva okul; hisz öröklött intelligenciájával s
                  úrigyermekhez illő műveltségével még iskolatársai előtt is fölényben érezte magát,
                  pedig azok gimnazisták voltak, s latint tanultak, mint ő! Imrus nagy rajztáblával,
                  vonalzójával és tolltokjával kemény volt, tüskés és hozzáférhetetlen, mint egy
                  páncélos vitéz. Gitta már nem is törődött vele, hisz ő már nagylány volt, s
                  magában kis butának nevezte, koraérett okosságában s anyja hatása alatt már
                  elméletet csinálva erről a butaságról:</p>
					<p>- A férfibutaság üt ki a kölyökből - mondta, tizennégy éves, kis felnőtt s mindig
                  pesszimista. - Pfuj, férfigőg és férfinagyképűség!</p>
					<p>Gitta megvetette a férfinemet, mint anyja, s elhatározta, hogy azért is
                  gimnáziumba fog járni ő is, mihelyt megnyílik a leánygimnázium, s meghal Döme
                  bácsi. Noémi még egyszerűbben intézte el az ügyet: szájbiggyesztve s lényegében
                  inkább még nyelvet öltve mondott le elmaradó kis lovagjáról, s más fiúkat
                  keresett - mert csak fiúkkal szeretett játszani. Imrus nem értette ezeket a
                  fiúkat, akik ilyen játékokban mulatni tudtak: elfogulatlanságuk és könnyűségük
                  valami megvetéssel elegy tiszteletet keltett benne. Ő, ha néha részt kellett
                  vennie, unta magát, ügyetlen és morc lett. Még fiúpajtásai közt is félénk és
                  elfogult lett, ha játékról volt szó, vagy más efféle frivol és világi dolgokról.
                  Miska óhaja, a langamétára vonatkozólag, alig teljesedett. Imrus unottan és az
                  unalomtól elfáradva álldogált a gimnázium hosszú játékudvarának egy zugában,
                  jelentéktelen statisztaként, s míg körülötte röpködtek a labdák, fölfödözte, hogy
                  a longa meta “hosszú határt” jelent. Egy-egy kemény dobás
                  mint alvót rezzentette föl, s utóbb ki is hagyták a játékból. A tornából elégségest hozott haza, egyébként csupa jeles bizonyítványában, s mellesleg erre az elégségesre szinte éppannyira büszke volt, mint a
                     jelesek csokrára. Bokrétában is jól hat a virágok közt egy szál
                  tövisbogács. Miska is, noha úgy tett, mintha haragudna, alapjában büszke volt
                  fiára, ki a vulgáris s bizonnyal érdemül nem róható testi kiválóság helyett a
                  szellem ambícióit választotta. De iskolatársai közt is inkább még tekintélyt
                  szerzett ez neki, s maguk a tanárok, elég bajuk lévén a haszontalan, de jó tornász
                  pernahajderekkel, egy kissé inkább lenézték a tornát. Tán papi hagyományaikból
                  dolgozott még bennük a testi alsóbbrendűségnek dogmája. A vén cseh tornatanár
                  kikiabálhatta a tüdejét: ő civil volt, nem tartozott a rendhez, s szegény még
                  magyarul sem tudott jól. Cseh, azaz osztrák: ő idegen szellemet képviselt; mert
                  őseink ugyan erős karban s repülő gerelyben kerestek dicsőséget, de változott az
                  idő, hadseregünk “idegen szoldateszka” lett - ahogy Döme bácsi kifejezte -, s
                  melyik kis magyarnak volna kedve katonai erényekbe helyezni ambícióját? Akinek
                  elég esze van szellemibb pályához, aligha. Imrus lenézte a katonai karriert, mely
                  rossz tanulók menedéke; noha még nemrégen múlt az idő, mikor, mákfejeket csapkodva
                  fakarddal a kertben, büszkén felelte, ha megkérdezték:</p>
					<p>- Mi akarsz lenni, ha nagy leszel?</p>
					<p>- Honvéd huszárezredes!</p>
					<p>Gyermeki felelet, melyen most már méltán mosolygott maga is: mert mire jók ma a
                  honvéd huszárezredesek? Háborúk kora lejárt, az ezeréves haza jól-rosszul
                  elhelyezkedett a polgárosult Európában. Más fegyverekre van ma szükség, hogy
                  boldoggá és naggyá tegyék. Miska legalább így gondolkozott, józan hazafi és bölcs
                  apa módjára, maga sem óhajtva üres és léha tisztecskének látni a fiát.</p>
				</div>
				<div type="chapter">
					<head>8</head>
					<p>Így maradtak fakard és mákfejek a múlt egyre csukódó ajtajai mögött, s csak
                  Ovidius ritmusaiból zengett ki a summa papavera;[25] Imrusból sápadt kisdiák lett, ki idegesen öltözött
                  reggel, hogy el ne késsen az iskolából, s gyakran reggeli nélkül szaladt el, pedig
                  Vivi dada a kapuhoz is utána vitte a kávét. Fél nyolckor az osztályban kellett
                  lenni, honnan naponta páros sorokban vonultak át a templomba, diákmisére. Imrussal
                  megtörtént, hogy étlen s álmatlan térdepelve a sűrű tömjénfüstben hirtelen
                  elzöldült előtte a világ, megingott az oltár, s szédülten esett a hideg kőre.
                  Mondják, az ördög nem tűrheti a tömjént, s Döme bácsi el is tréfálkozott ezen,
                  mikor hallotta, hogy Imrus elájult a tömjénfüsttől:</p>
					<p>- Micsoda ördög szorult beléd?</p>
					<p>A kisfiú azonban nem vette ily könnyen: szédületeinek különös emléke, a zöldbe
                  borult templom, a megingó, meztelen lábú, arany angyalok misztikus nyomokat
                  hagytak lelkében, s az ördög neve jól illett ehhez a hangulathoz; Imrus nem volt
                  babonás, de azért titkos borzongások futkároztak benne. Talán nem jól gyónt meg?
                  talán valami nagy bűnét kihagyta a gyónásnál? Emlékezett: éjjel fölriadt, az
                  áldozás előtt, és inni kért; talán ez már éjfél után volt, s akkor ő szentségtörő
                  áldozást követett el! Imrus egészen egyedül volt; kinek beszélhetett ilyetén
                  aggodalmairól?</p>
					<p>Az áldozás reggelén próbálta jelenteni tanárjának az éjszakai pohár vizet: de az,
                  pap létére, oly könnyen vette a dolgot, hogy Imrus megszégyellte magát, és
                  megáldozott a többiekkel. Holott talán földöntúli élete, üdvössége ettől az
                  áldozástól függött. Imrus magára maradt ezekkel a gondolataival, s mindjobban
                  elszigetelődött környezetében. Otthon api kihallgatta olykor leckéjét: de már a
                  régi, hosszú sétákra ritkán jutott idő. Döme bácsinál is megritkultak a
                  fölolvasások, mert Imrus sokszor egész délután a latin könyv mellett ült,
                  skandálva a summa papaverát. Ritmusra szomjas gyermeki
                  lelke itta a latin szavak pattogását, noha értelmük még gyakran ködbe borult. Ezt a pattogást utánozni is próbálta, kisfiú létére
                  hexametereket szerkesztvén magyarban, apja nagy büszkeségére. Miska még a
                  hivatalban is eldicsekedett evvel. Imrus a városban, ismerősök és rokonság előtt,
                  már “kis tudós” hírében állt. Az iskolában is épp e fölényesen pattogatott versek
                  bizonyos tekintélyt szereztek neki; noha mik voltak egyebek ezek, mint az anyátlan
                  és társtalan fiúcska játékai? Olyasféle, mint megfordított szavakkal beszélni,
                  vagy mint az úgynevezett “madárnyelv”, mely szintén divatban volt a sóti gimnázium
                  tanulói között. Gyermeknek a szó is játék; de Imrusnak már legfőbb, már csak
                  egyetlen játéka a szó volt: kicsi különbség, de éppen ez a kicsi csinál a
                  gyermekből költőt. Imrus csengő és idegen szavakba menekült a zavart és idegen
                  életből. Költő volt-e? Bizonnyal az, noha senki sem sejtette, mert a Múzsa éppoly
                  láthatatlan jár a költő előtt, mint ama sokat emlegetett sorsharag mögötte.</p>
				</div>
				<div type="chapter">
					<head>9</head>
					<p>Miska egyébiránt nem feledkezett meg a gyermek jogairól: legalább elméletben
                  elismerte azokat; azelőtt oly nyugodt lelke lihegett belül a gondolatra, hogy új
                  mulasztást követhetett el, özvegy portáján s morc gondjai alatt, hagyva felnőni
                  egy szomorú lelket. A gyermek első joga, hogy gyermek legyen; s Miska aggódva
                  nézte a könyvekre csüggő sápadt fejecskét, apai hiúsága küzdve fölzaklatott
                  lelkiismeretével. Nyáron Cencinek írt: tartsa mentül tovább Gádoroson; sőt még
                  karácsonykor is hazaküldte volna, ha - amiről sok szó esett mostanában - kiépült
                  volna már a sót-gádorosi vasútvonal. De kocsiútra nem küldhette a télben, s így
                  itthon ünnepeltek; Vivi dada ezúttal karácsonyfát is vett a piacon, s Miska
                  előszedte a régi díszeket, amiket még Nelli rakott el a spájzba egy skatulyában.
                  Míg az öregasszony piszmogva aggatta a fényes limlomot, Miska egész könyvtárt
                  sorakoztatott a fenyő alatt. Vernéket s a Jósika Zöld
                     vadász-át, mely Miska kedves, ifjúkori olvasmánya volt, s melyből meg
                  lehet tanulni, hogy az életben mindig diadalmas az erő, egészség és vidám akarat.
                  Imrusnak alig lehetett volna más ajándékkal örömet szerezni, mint könyvvel: de a
                  könyv legalább neveljen életre, jókedvre, akaratra! Azonban mit ér az apa
                  tervezgetése? Imrust a kalandos könyvek csak még messzebb vitték az egészséges
                  akarat praktikus világától, fantasztikus lehetőségek álmaiba. Imrus eltűnt a
                  könyvek lapjai közt, míg Döme dörmögve jött át a nagy pléddel, rossz szemében
                  ugráltak a kriszkindli lángjai, mint különös emlékek s
                  szellemlángok a múltból.</p>
					<p>- Minek ez már ilyen nagy fiúnak? - mondta, mintha azt mondaná; Minek bolygatni a
                  múltat? Régen volt már, mikor Stanci csinálta a karácsonyfát Ákoskának... mikor
                  Nelli csinált karácsonyfát, éppen ebben a szobában... Miska is elérzékenyült, csak
                  Imrus nem törődött a karácsonyfával, szinte meg se látta. Miska kedvetlenül csapta
                  fejére a kalapját, úgy mentek át kiskabátban a fekete télben Erzsiékhez, ahova
                  vacsorára voltak híva, nyúlpecsenyére. A nyúl Dömétől származott, ki még
                  összeköttetésben állt régi vadásztársaival; a vacsorát ellenben Erzsi forszírozta,
                  hogy náluk legyen, különös makacssággal kapaszkodva folyton Miskáékhoz. Asszonyi
                  makacsság volt ez, mely nem tudta elviselni, hogy Miska inkább kerülte, mint
                  kereste, s még Imruska is szinte egészen elmaradt tőlük. Erzsi nem bírta ezt ki,
                  gőgjét sértette, kivált mióta Miska nagy úr lett, táblabíró; a királyi tábla
                  decentralizációjával Sót is megkapván e magas fórumot. (Miska már rég táblabíró
                  lehetett volna Pesten, de nem akart elmozdulni Sótról, jobbnak látva, ha fiacskája
                  vidéken nő fel, a kitűnő ciszterci papok kezében.) Erzsi sértett lelke azonban
                  fantasztikus álmokat szőtt: ő még fiatal volt, s talán méltó különb emberre, mint
                  Gyula... Miska kerülte őt, Miska rosszallta, hogy papok jártak hozzá, Miska talán
                  féltékeny volt. Ki tudja? Senki úgy meg nem érthette a hűtlenül elhagyott férjet,
                  mint ő, Erzsi. Erzsiben már régen motoztak ilyes gondolatok, s meg kell mondani,
                  hogy Erzsi sohasem volt egészen nyugodt és okos. Majd lázasan tanult, majd egy
                  regény írásába fogott, mely az első fejezeten sohasem jutott túl; majd kitagadta a
                  lányait, majd meg hisztérikusan szövetkezett velük az egész fennálló
                  férfivilágrend ellen; egyszer hosszú levelet írt Nellinek, örök barátságról,
                  mindenek dacára; de nem kapott választ, mert Cenci nem javallta, s Nelli már nem
                  tett magától semmit. Tán ez a bosszúság is tüzelte Nelli ellen. Nem volt-e ő
                  minden tekintetben különb Nellinél? Új és új hiúságrohamok űzték könyveihez, nagy
                  drukkban és kapkodó tudással állt a protekciós vizsgák elé, s őszre mégis megkapta
                  a diplomát; kérvénye már benn volt a minisztériumban, tanítónői állásért. Azóta
                  különös izgalmakban élt, majd tobzódva az önállóság gondolatában, levetni a
                  kitartó férfi zsarnokságát! - mert mivel jobb a dörmögő nagybácsi a bolondos
                  férjnél? -, máskor azonban megrémítette ez a diadal: hisz voltaképp nem született
                  ő önállóságra, s még a legkisebb ügyét sem tudta rendesen elintézni! El sem tudta
                  képzelni életét távol a megnyugtató pénzesfióktól s távol az ismerős szemektől,
                  melyek még ma is szörnyűködtek tragédiáján. Erzsi leánykái sorsára gondolt
                  tragikus rettegéssel: Döme sem él örökké, egyetlen támaszuk, s ki tudja, fog-e
                  emlékezni végakaratában a távollevőkre? Amint telt az idő, mind idegesebb lett, s
                  amint közeledett a távozás, mind kevésbé tudott benne hinni: babonásan várt valami
                  hirtelen fordulatot, mely az utolsó pillanatban közbejő, s itt tartja. Ez az idő
                  volt az, mikor Miska gyakran kínosan érezte az Erzsi közeledését, s valósággal
                  félt tőle, noha magyar ember a született lovag módjára iparkodott megőrizni
                  udvariasságát a sokat szenvedett hölggyel szemben. Utóbb szinte már vígjátéki
                  helyzet állt elő közöttük, ámbár vígjátéki dialógok nélkül, mert a lovag nem volt
                  alkalmas a dialógra, így történt, hogy Miska végre is kényszerült részt venni
                  fiacskájával a karácsonyi családi vacsorán; de akármilyen
                  különös reményeket fűzött is Erzsi ehhez a vacsorához, azok legkevésbé sem
                  teljesedtek. Tüntető szenvedélyességű csókjainak támadása elől Imrus nem kevésbé
                  tüntetőleg iparkodott kitérni, s a gyermek hidegsége szimbólumává lett az apa
                  hidegségének, ki egész este Döme bácsival vitatkozott a Dreyfus-ügyről. Döme a
                  korrupcióról mennydörgött, mely elárasztja a korhadt Európát; Miska régi ideálját
                  festegette: a férfit, ki bátran szembefordul a szennyes árnak, s megáll akár az
                  egész világ ellen: “si fractus illabatur”...[26]
               </p>
					<p>- Ti beszéltek férfiasságról? - riadt az öreg kórus, mint
                  ama thébai aggok az antik drámákban. - Ti, kik
                  elpaktáltátok a nemzet jogait, s elnyomjátok a nemzet akaratát?! - Döme igazában
                  csak egy posványt fájdított, csak egy férfiasságot reklamált, amíg rab a magyar!</p>
					<p>- A bölcs józanság parancsa az első - védekezett Miska.</p>
					<p>- S a ti bölcs józanságtok már nem korrupció? - zuhant a kérdés az öreg ajkakról
                  egyenesen a bíró úr lelkiismeretébe, mely visszhangosabb volt, mint valaha. Miska
                  rejtett következetlenséget érzett állásfoglalásában, mert csakugyan, nem csupa
                  megalkuvás-e ez az úgymondott “józan politika”? hol van itt a “fractus illabatur”? a “fiat justitia, pereat
                     mundus”?[27] Miska védelem szükségét érezte,
                  és kicsapott, mint a gyönge vár; Miska - azelőtt oly nyugodt és olümposzi -
                  disputába állt az öregúrral. Hangos szavak szálltak a szobán át, mint hajdan, a
                  Gyula korában; lám, megint ott voltak a régi vitánál, kísértetiesen ugyanazon a
                  helyen, pedig mennyi minden változott azóta! Csak a magyar politika nem változott.
                  Ámbár sötét tömegek dagadtak fájva az országban; Bánffy kora volt ez, bajusz és
                  ostor kora: holott lehet-e dagadást ostorral gyógyítani? De Döme és Miska nem
                  gondoltak a nemzetiségekre: azok barbár s politikailag iskolázatlan fajták, nem
                  méltók az aranybulla nemzetéhez. Alapjában helyes volt keményen bánni velük; kis
                  ügyeik csak zavarták a magyar igazság nagy küzdelmeit.</p>
					<p>Ó, magyar igazság! Imrus tág szemei már értőn figyelték a honfiúvitát, míg szótlan
                  meghúzódva az asztal végén a Gitta karácsonyi könyveiben lapozgatott, kissé
                  lenézve ugyan a lányoknak való s unalmas olvasmányokat, amik Jókai- és Ohnet-féle
                  szerelmi regények voltak, képek nélkül. De még mindig intimebb, közelibb társak,
                  mint ezek a vihogó lányok, akik, semmire sem menve a morcos gavallérral, a zongora
                  mögé húzódtak, melynek hangjai az okos Gitta ambiciózus ujjai alól kicsapva,
                  elégedetlen verdesték az alacsony plafont. Noémi új csecsebecséit rakosgatta a
                  zongora hátán, s Imrus nem mert rápillantani: mert Noémi szép volt. Erzsi elhanyagolva s félig dühösen próbálta olykor édeskés
                  kínálgatással leplezni unalmát:</p>
					<p>- Egyél, Imruskám! Fügét, datolyát! Miska, egyen!</p>
					<p>Az udvarról ének hallatszott: betlehemesek jártak ott, akiket azonban Erzsi nem
                  eresztett be, mert behozzák a sárt a szobába. A kamaszcsizmák elkopogtak az éjben
                  és sárban, künn a Fekete Tél sivárlott szerte, egyhangú földek és pocsolyák,
                  egészen az orosz rónákig.</p>
				</div>
				<div type="chapter">
					<head>10</head>
					<p>A karácsony elmúlt, s a két karácsonyfa a Döme emeleti helyiségébe került, ahol
                  azelőtt a szőlőből hazahozott körtét és almát szokták kiteregetni a hosszú
                  asztalon. A fűtetlen szobában nem hullatta tűlombját a fenyő, s a zölden maradt
                  ágak különös célra szolgáltak. Döme ugyanis kanárit tartott; mióta felesége,
                  szegény Stanci meghalt - ki bolondja volt a kis madárnak -, nem maradt üresen a
                  kalitka, s kivált újabban, hogy Imrus fölolvasásait nélkülözni kellett, az
                  unatkozó öreg meg-megállt a lépcsőházban, a Magyarország nagy térképe mellett,
                  ahol a szűk madárbörtön függött. Fütyült, vagy cukrot dugott át a drót közt, s
                  mivel a vadászok szeretik legjobban az állatokat, az agg vadász megsajnálta a kis,
                  sárga szárnyast. Morogva az emeletre vitte föl a kalitkát, s kitárta a kicsiny
                  csapóajtót: s azóta a madárka szabadon röpködött egyik karácsonyfáról a másikra,
                  Döme bácsi pedig, követve rossz szemével az ugró és csipogó sárga foltot,
                  hosszasan állt a nagy, üres szobában, a fiára gondolva, Ákosra, aki ebben a
                  szobában lakott, s akinek garzonvivőrhöz illő képei, melyek primadonnákat s
                  versenylovakat ábrázoltak, ott lógtak még a falon. Vagy tán rá se gondolt; a
                  gondolat úgy kihullott a lelkéből, mint ahogy szórakozott kezéből kihullt az
                  újságlap, melynek betűit már alig látta: mert amint az évek haladtak, mindig
                  inkább ködbe borult előtte a közel, s csak azt látta tisztán, ami messze volt.</p>
					<p>De a messzeséget szinte még élesebben, mint azelőtt; szemei tág mezőket áhítottak,
                  hol a madár nem vész elfoltosodó közelség ködébe; s hogy egészsége is kissé
                  helyreállt, már-már arra gondolt, hogy az idő jobbra fordultával előveszi rég
                  heverő vadászpuskáját, s kimegy a határba. Addig is céltalan politizálásban tört
                  ki agg ereje: mert lelki szemei, mint a testiek jobban látták a távolt, mint a
                  közeit. A maga emlékei és elhalt vágyai az éjszaka nyögő álmaiba hulltak,
                  melyekben már Nelli is úgy jelent meg, furcsán és halottként, mint akár Stanci
                  vagy Ákos: de az Ország emlékei és vágyai még elevenen éltek az elpusztíthatatlan
                  öregúrban. A karácsonyi vita újból és újból megismétlődött: mert Miska, nem
                  akarván fiacskáját zavarni a tanulásban, maga is unatkozott. Könyvei már nem
                  tudták lekötni; Lombroso s Beccaria csak megzavarták lelkét. Zavarát szellőztetni
                  az udvarba menekült, s enyhébb időkben elüldögélt a festett és karos lécpadon, hol
                  rendesen Döme is megjelent mellette. A postás hozta a Budapesti
                     Hírlap-ot Miskának, hozta a Magyarország-ot
                  Dömének: s már fölcsattant a hazafias és jogászi véleménykülönbség. Döme szárnyaló
                  retorikája zárt ablakon is bezengett a szobába, hol Imrus görbült latin könyvei
                  ürügyén, kard helyett, mint mondtuk, betűkkel és szavakkal játszva. A kardot Döme
                  bácsi forgatta kint, gyereknek való fakard módjára, vén gyerek, mákfejek ellen,
                  melyek úgyis lehullnak évente.</p>
					<p>- A Bánffy-féle választás! - suhintott a fakard az ablak alatt. - Micsoda tíz
                  szobor? - suhintott a fakard. - Hol van a Kossuthé?</p>
					<p>Imrus tudta már, hogy fából van ez a kard; jól tudta, hogy “békés időt élünk”,
                  nemigen jön újabb szabadságharc, Ferenc József királyunk dicsőségesen uralkodik, s
                  tartsa Isten mentül tovább, mert utána rosszabb következhet! A hatvanhetes mű
                  öröknek látszott abban az időben, s a függetlenségi eszméről maguk a
                  függetlenségiek se hitték, hogy valaha kormányképes lehet! A magyar harc
                  történelem volt már, s a történelem könyvekbe való, mint a mesék. Imrus még
                  borzongva irigyelte a hősöket, kik ebben a mesében éltek, s Szécsi Dezső módján
                  halált szenvedhettek, nem a királyért, ki olyan ember, mint mi, hanem a hazáért,
                  ki mindnyájunk anyja. De apja fiaként tudta már, hogy korunk nem a Szécsi Dezsők
                  kora. Mily ideál maradt a jelennek? A harmincmillió magyar s a nagy és boldog
                  Magyarország, mely magától meglesz, ha mindannyian megtesszük kötelességünket.
                  Csakhogy mi hát ez a kötelesség? A latin szófüzet? A magyargyakorlat? A kötelesség
                  is csak betű és szó és könyv; az egész élet csak könyvekben volt, s minden
                  szenzációt csak könyvekben lehetett keresni.</p>
					<p>Így húzódott be Imrus hosszú délutánokra a szavak és könyvek közé, hol a kevés
                  fáradságába kerülő, de mind unalmasabbá való kötelességen túl kis életének igazi
                  szenzációi is vártak rá. Ott volt az Aradi Vértanúk Albuma,
                  amit Döme bácsitól kapott ajándékba, az elítéltek utolsó napjainak leírásával,
                  rettenetes szenzációjával az előre tudott halálnak; ott volt az apja könyvei közt
                  az Hugo Victor-regény, ugyane témáról. Imrus fölébe emelkedett e könyvekben az
                  életnek, akár egy középkori szerzetes: hisz ez az egy biztos szenzáció
                  mindannyiunkra vár, mindannyian halálra ítéltek vagyunk, s Imrus néha nem értette,
                  hogy ebben a tudatban nem félnek, nem jajgatnak az emberek, hanem nyugodtan végzik
                  napi dolgaikat. De ott volt egy másik könyv is, egy mitológia, amit apja vett
                  neki, latin tanulmányaiban segíteni: s ezt meztelen képek illusztrálták! Meztelen
                  istenek és istennők illusztrálták! Az élet, amit Imruska maga körül látott,
                  zárkózott volt és illedelmes és nyakig begombolkozott; magas nyak és bokáig érő
                  ruhák divatja járt! De íme, a mesékben és könyvekben tárva a Meztelenség
                  szenzációja is, ami nem szűnt meg izgatni Imruskát. S a szemérmes fiúcska, aki a
                  gőzfürdőben szégyenkezve fordult el, ha apja levetette előtte kötőjét, titkon
                  hosszasan nézte a meztelen képeket, noha ezen is leírhatatlanul szégyellte magát;
                  másrészt meg nem tudta, miért szégyenli magát ezen annyira? Szomorú “komplexum”,
                  mely csak újabb gátat emelt apa és fiú közé: mert csak nem szólhatott ezekről a
                  dolgokról Imruska apjának, aki viszont nem sejthette mindezt ilyen kis fiúban!</p>
					<p>De még kevésbé szólt volna Imrus apjának egy másik könyvről, amit a Miska
                  könyvszekrénye mélyén, Lombrosók és Beccariák mögé dugva talált meg, két
                  példányban is; ez a könyv egy vékony versfüzet volt, a meggyilkolt Kováts Laci
                  versei, Hintáss Gyula előszavával. Az egyik példányt Schapringer mint kiadó
                  küldette Miskának, a másik egyenesen Hintásstól jött, Pestről, a Gyula cikornyás
                  dedikációjával ellátva: Miska nem tudta visszaküldeni, mert Gyula jelenlegi címét
                  nem ismerte. Imrusnak különösen ez utóbbi példány imponált: mert nem volt-e ezen
                  az író és szerkesztő aláírása, a rejtelmes emberé, akinek neve kényes volt a Miska
                  házában, de akiről annál többet beszéltek Sót egyéb házaiban, mindig megadva neki
                  azt az egyet, hogy tagadhatatlanul zseniális ember. Ezt még Döme is elismerte,
                  noha egyébként Döme szájában csak “haszontalan fráter” volt biz ő. De hát Döme
                  szájában akárhány miniszter is csak “haszontalan fráter” volt. Imrus előtt Gyula a
                  Lángészt képviselte: az egyetlen lángészt, akiről személyes emlékei voltak, s
                  akinek írását itt tarthatta kezében. Korunk a szellemi kiválóság kora, s a hősök
                  helyét a zsenik foglalták el. Sőt a zseni maga is valami hősféle, aki mindent
                  megtehet, s akivel különös, borzongató dolgok történnek. A Gyulához fűződő véres
                  legendák elültek már: de mindenképpen nem maradt-e egy nagy, regényes szerelem,
                  egy titokzatos halál, egy költő halála, egy másik zsenié, akinek versei most ott
                  hevertek Imruska asztalán, készen minden ajtónyílásra, hogy a széttárt térkép alá
                  rejtse őket? A versek szintén szerelmi versek voltak, s Imrus egyébként unta volna
                  őket, noha maga is próbált csinálni hasonlót, szavakkal való nagy játékaiban,
                  ragaszkodva a szerelmi témához: mert az egész világ törvények és szokások szerint
                  igazodott körülötte, s a versekre nézve a törvény és szokás a szerelmi téma volt.
                  A kisfiú, aki megvetette a női nemet, s a lányokra rá se nézett, mégis ideált
                  választott magának a lenézett fajtából, mert ezt obligátnak érezte a költőre
                  nézve, akivé honvéd huszárezredesből előlépett. Az ideál Noémi volt, de ez csak
                  egy név volt már; mert azóta még kevésbé mert Noémira nézni. Talán meg sem ismerte
                  volna, ha váratlan helyen vagy új ruhában látja. De mégis, minden obligát volta
                  dacára, a szerelem szó mélyén volt valami, ami mást
                  jelentett, mint szokást és törvényt... egészen mást, valami éppen
                  ellenkezőfajtát... s Imrus annál jobban érezte ezt, mennél merevebben sáncolódott
                  már gyermeki lelke szokás, ruha, illem, fegyelem, titkok és elfogultságok végzetes
                  magányosságába: ó, ha egyszer mindez a sok fal átszakad két valaki között! micsoda
                  földrengésszerű nagy dolog lehet az! micsoda meztelenség! testi és lelki
                  meztelenség! A visszahúzódó és finnyás fiúcska, aki olykor még egy-egy
                  iskolatársának a keze fogását is tolakodó, meztelen, illetlen érintésnek érezte,
                  leírhatatlan félelemmel gondolt erre a lehetséges és rettenetes gátszakadásra.</p>
				</div>
				<div type="chapter">
					<head>11</head>
					<p>Az, hogy e “rettenetes gátszakadásnak” eleven példája állt Imruska előtt, anyja
                  történetében, sajátságosan elfogulttá tette őt anyjával szemközt. Imrus nem
                  szeretett Gádorosra menni, és mennél nagyobbra nőtt, annál kevésbé szeretett.
                  Nelli már csak fekete ruhát hordott, hallgatagon járt-kelt a házban, vagy
                  stoppolta a kisebbik fia harisnyáit, aki már szinte nagy fiú volt, iskolába
                  készült; ugyanabban az évben születvén, mint a filoxera. Imrus irigyelte ezt a kis
                  filoxérát, aki vidáman s elfogulatlanul evett és csavargott, majd meg vehemens
                  csóktámadásokkal rohant anyjának, mintha egészen más vér folyna benne, fürgébb és
                  oldottabb, az apja vére. Imrus visszavonult, begubózott, a kis könyvmoly és komoly
                  tanuló pozíciójába, fölforgatta a padlást régi folyóiratokért, unatkozott,
                  nemigen tudta megtalálni a kapcsot senkivel. Jolán néninek megpróbált
                  fölolvasásokat tartani: Jolán szomjasnak látszott minden újdonságra, de a
                  legjelentősebb mondat közepén a konyhába szaladt. Jozsó - kit Miska protekciójával
                  Pestre helyeztek át - rövid szabadságát töltötte csak otthon: bajuszát kefélgetve
                  kuplékat énekelt, s a református paplánynak udvarolt. Imrus legtöbbször Cencire
                  maradt, s vitte mellette a cekkert a hegyre, mint hajdan az apja, a régi, beomlott
                  pincék során, melyekhez gyermekkori rettegései fűzték, kígyók, kóbor kutyák és
                  különös rémek emléke.</p>
					<p>- Nini: itt lakott a kefebenke!</p>
					<p>A kefebenke egészen egyéni mumus volt, akit maga alkotott
                  valaha magának, s maga is nevezett el: sisakos-forgós vitéz volt ő, valami képen
                  láthatta először: pajzsával, tollaival s az arcrostély résén kiborzasodó nagy
                  bajusszal, mintha csupa kefék borították volna; gyermekeket evett, s az egyik
                  használatlan pincében tanyázott. De ím: a kefebenke
                  barlangja előtt nádfonatos kerítés csinált udvart, a pincebejáraton nádajtó volt,
                  s fölötte füstös kürtő nyúlt ki a földfalból, melynek barnája már csupa korom
                  lett: a kefebenke barlangjában emberek éltek! S a többi is
                  mind: valóságos barlanglakásokká váltak az elhagyott pincék; szegény emberek,
                  kiknek vagyonát megette a filoxéra, hogy a házuk ráment, itt húzódtak meg a senki
                  tanyáján, nyáron napszámba járva, télen venyigével fűtve a nedves barlangot,
                  pusztítva a betegségektől, de megtűrve a tehetetlen hatóságoktól. Kígyóktól,
                  kefebenkéktől nem volt ok rémüldözni többé: de micsoda unalom és szürkeség
                  borította el az életet! Nem történnek már csodák, s e szurdik partjain nem
                  bukkannak föl leselkedő nyilas martalócok, mint a Szécsi Dezső korában. A szurdik
                  két felén szénkénegezett, nyavalyás szőlők nyúltak, csak a Cencié állt a régi
                  lombdíszben s gyöngyös gazdagságban: a fürtök növekedtek, a hegy foltjai ismét
                  bezöldültek: de Imrus mindezt észre sem vette, korán megszokva, hogy az élet
                  anyagi érdekeihez semmi köze.</p>
					<p>Imrus mégiscsak jobban szeretett Sóton. Api legalább szívesen beszélt vele okosabb
                  dolgokról is: s Döme bácsi és Vivi dada előtt “a kis tudós” volt ő; itt egy világ
                  forgott körülötte, s ő öntudatlan megszokta a folytonos figyelmet. Még az
                  iskolában sem maradt el az, tanárok s a többi diákok részéről; s apja tekintélyes
                  állásánál fogva a városban is sokan ismerték. Minden vadsága mellett a kis herceg
                  volt itt, s magánya egy herceg körülzsongott magánya volt. Ezt a légkört vágyva
                  nélkülözte; s még az iskolára is szinte vágyakozott, az új könyvekre, a barna
                  padokra, a napokat lekötő fegyelemre, mely pedig, mikor benne élt, oly nyűgösnek
                  tűnt föl előtte, hogy nem tudta megérteni vágyakozását. Ez különben is annyira
                  ellene volt a diákkonvenciónak, hogy igyekezett letagadni önmaga előtt.
                  Nosztalgiáját inkább a Csörge-tó felé való epedéssel indokolta, mert a szezon még
                  fürdésre alkalmas volt, s Imrus már tudott úszni, Miska nagy örömére, aki
                  valósággal forszírozta ezt, sőt maga is kijárt - férfiasan legyőzve a rossz
                  emlékeket, amiket benne a Csörge-tó keltett - hideg vízben edzeni megsápadt
                  életét. Szegény Miska nem is sejtette, hogy míg ő hatalmas mellét kifeszítve
                  ringatózik a sáros-zöld hullámokban, melyek fölött már mintha az egész élete
                  elúszott volna, addig maradék élete, egyetlen fiacskája öltözés ürügye alatt
                  behúzódva a deszkakabinba, nyápic meztelenségével klasszikus szobrok pózait
                  próbálgatta a nedves törülköző alatt, perverz kis Narcissus! Az ördög, aki sohasem
                  alszik, régi szövetségben áll a pogány istenekkel, s talán ő is vonzotta és várta
                  Sóton Imruskát, körme közt a képes mitológiával, melynek meztelen Ámorja s
                  Psychéje már régen elfoglalták a kisfiú fantáziájában a hajdan látott cirkuszi
                  gyerekek szerepét. De Psychének már nem volt köze Noémihez, kinek arca végképp
                  elmosódott a gádorosi hetek alatt, noha hivatalos ideálként ő maradt az ürügy,
                  verseké s a Sótra húzó nosztalgiáé. Epedés a távol kedves felé bizonnyal örök téma
                  a költőknek: de ki hallott már költőt, aki elérve az óhajtott közelbe, nem rohan a
                  rég látott kedves színe elé, hanem elbújik, mint Imruska tette, könyveinek sánca
                  mögött hetekig halogatva a szomszéd házban dukáló vizitet? Mígnem a Sors, az
                  akkoriban divatos nóta szerint, ennek a furcsa szerelemnek is véget vetett, mert
                  Erzsi, Döme bácsi protekciójával megkapta végre tanítónői kinevezését Szakolcára,
                  s lányaival együtt végképp odahagyni készült Sótot. Erzsi mindent felejtő, büszke
                  izgalomban égett, mert nem egyenrangú-e mától kezdve a gőgös férfiakkal, s éppoly
                  önálló kenyérkereső, mint akár maga Miska? Erzsi vadul csomagolt, könnyelműen
                  adott el bútort, holmit, kivált a Gyula emlékeiből, hősi gesztussal, mint aki
                  hidakat éget föl, egy új élet előtt. A búcsúest Döme bácsinál volt, esős
                  őszidőben, egy csésze tea mellett, amit Erzsi sopánkodva tett a horgolt
                  asztalterítőre:</p>
					<p>- Utoljára főztem meg a teát a Döme bácsinak!</p>
					<p>Az öregúr nem látszott elérzékenyültnek; a változások nem hathattak őrá, s Erzsi
                  férfias pózában s modern, nyakkendős blúzával nem tűnt föl előtte különösebben
                  sajnálni valónak vagy rokonszenvesnek. Szinte örült, hogy elmegy, mintha
                  másvalakinek a helyét bitorolná. Döme álmos volt, szórakozottan rakott nyolc
                  kockát csészéjébe:</p>
					<p>- Teában cukor a gavallér.</p>
					<p>A petróleumlámpa sötétzöld ernyője sűrű árnyat vetett a szobára, s a leányok arca
                  árnyba veszett Imrus szeme előtt. Gitta már nagylány volt, majdnem “néni”,
                  hirtelen felnyúlva egy felnőtt hölgy távolságába. Noémi szinte eltűnt a sötétben:
                  csak fehér fodrai maradtak, s kuncogó nevetése.</p>
					<p>- Tartsa meg a lányaimat jóindulatában, kedves Döme bácsi! - búcsúzkodott Erzsi. -
                  Nem tehetek róla, hogy az a gazember volt az apjuk.</p>
				</div>
			</div>
			<div type="group">
				<head>Ó, VIDÁM KAMASZKOR!</head>
				<div type="chapter">
					<head>1</head>
					<p>Erzsiék távozásával Gyula emléke mindjobban elhomályosodott a sóti házban; egyéb
                  nyoma sem maradt, mint ama verseskönyv, melybe előszót írt, s melyet csak Imruska
                  szedegetett ki unalmas óráiban a Lombrosók mögül. Neve csak Döme bácsi ajkán
                  fordult elő, ott is az obligát “gazember” jelzőhöz tapadva: s ez a “gazember”
                  jelentős árnyat vetett a “hősre”, a “zsenire”, akinek szobra úgy épült föl róla
                  Imrus lelkében, ellenőrizhetetlen forrásokból, mint a buckák épülnek a szélhordta
                  homokból. A buckának épp az árny adott reliefet; Imrus forradalminak érezte
                  ideálját, s a félénk, agyonfegyelmezett kisdiák elnyomott lázadó ösztönei
                  formálták e szobrot. Imrus rajongását regényes fantáziák fűtötték. Ó, a régi,
                  romantikus idők, mikor ilyen hősök éltek Sóton, pénz és vér folyt, s a Szerelem
                  vörös holdvilága égett! Más emberek voltak azok. Imrus Vernétől Jókaiig nőtt már,
                  s a régi magyar világról álmodott: de hova lettek ama regényes, betyár, úri
                  magyarok? Elevenen fakultak ők holttá, mint az emlék: Wintersberg báró tönkrement,
                  megnősült rangján alul, és állást vállalt a kataszternél; Gőzsy Pepi ivott még
                  búvában, de már nem bírta úgy, mint régen; az ivás megtörte, elbibircsósította, s
                  új adósságokba merítette, pedig már nem volt mögötte a gádorosi szőlő. Ezekben
                  bajos volt a régi legendák hőseit fölismerni, mint ahogy anyjában is nehezen tudta
                  elképzelni Imrus a Regényes Szerelem hősnőjét (minden elfogultsága mellett
                  bizonyos ingerültséget érzett vele szemben, hogy olyan asszony, mint más).
                  Mindenki elváltozott, az egész világ szürke lett, mintha gonosz varázsló bűvölte
                  volna azzá; elvesztette színét, ragyogását, “az a gazember” zsenit és hőst
                  jelentett ebben a világban.</p>
					<p>(Mikor töri szét már valami csoda ezt a szürkeséget? Imrus hosszú nyári éjeken a
                  hulló csillagokat leste, s novemberben fölujjongott az első hóra: de ezek
                  szegényes szenzációk voltak. Tavasszal nagy zivatarok jöttek, s a sóti hegyeken is
                  megszólalt a “viharágyú” felvilágosult korunk szellemében nagyokat pufogva az üres
                  égbe. De Imrus talán üstököst várt hullócsillag gyanánt, s nem bánta volna, ha az
                  ágyúk ég helyett a földnek szegződnek; talán háborút kívánt vagy más valami nagy
                  fölfordulást, akármit! Imrusnak a lélegzete is elállt - éppúgy, mint Miskáé -,
                  mikor, csak három évvel a dicső millennium után, az ellenzék megtagadta a
                  költségvetés megszavazását, s kiütött az exlex, a
                  törvényen kívüli állapot! Ó! Miska valósággal megrendült ekkor - a jogrend
                  megingását látta, melybe életének értelme beépült -, de Imrus mint egy nagy örömre
                  és szenzációra nyitotta rá szemét: mi lesz most?</p>
					<p>- Valahogy csak lesz, mert úgy még sohase volt, hogy sehogy se lett volna - mondta
                  a macskabajszú kormányelnök, s ez a Kor macskabölcsessége volt: csakugyan nem
                  lett semmi fölfordulás. A Gép forgott tovább a maga lendületével, a történelemből
                  politika lett már, s az élet be volt biztosítva minden kaland ellen. Így az
                  országban - és így volt ez Sóton! - a magyar virtus kialudni látszott, s már a
                  Regényes Múlt kalandjait is nehéz volt hinni, noha hőseik még éltek, vagy éppen
                  azért - hősnek csak Gyula maradt, aki jókor, dicsőn, rejtelmesen eltűnt, legendák
                  fényétől bearanyozva: mert neki züllése is legenda volt.)</p>
					<p>De másrészt ez a hős is csak titkon, s mintegy rossz lelkiismerettel lehetett hőse
                  Imruskának: mert tisztelet, kötelem és vérségi szálak azokhoz fűzték őt, akiknek
                  okuk volt gazembert és rontót látni benne; s a kisfiú lelkének legbenső szobájában
                  tisztelet, tekintély és áhítat ült. De minden tisztelet elkuszálódott itt: “Tiszteld atyádat és anyádat!” - mondja a parancsolat, de
                  hogyan tisztelhette Imrus apját és anyját egyszerre s egyformán? Mindazáltal Miska
                  magasan állt, s liberalizmusa szinte elsimította a kuszált szálakat: mert ki volt
                  liberálisabb ember őnála? Imrus jókor megtanulta tőle, hogy emberi elfogultságok
                  és ellentétek nem számítanak; hogy mind a két félnek igaza lehet, mint két
                  pártnak, mely egyformán jóhiszemű; Miska igazán nem volt az az ember, aki azt
                  hitte volna, hogy kizárólagos birtokában van az igazságnak: ó, szegény Miska! ha
                  az lett volna, talán nem rágták volna meg éltét a kételyek. Miska önállóságra
                  nevelte fiacskáját, s a Dömével jelenlétében lefolyt szenvedélyes viták után maga
                  biztatta őt, hogy a Döme érveit is fontolja meg, mert hátha annak van igaza? Miska
                  pártatlan bíróként tisztelt minden emberi álláspontot, mint ahogy tisztelt minden
                  embert és minden emberit, míg a büntető törvénykönyvvel nem ütközött; mint ahogy
                  tisztelt minden vallást, fajt és hitet, fiát is rászoktatván, hogy mindegy az,
                  keresztény vagy zsidó, pogány vagy eretnek, csak becsületes ember s jó hazafi
                  legyen! (Ebben egyébiránt még tanárai is megerősíthették Imrust, pap létükre:
                  egyetlen zsidó fiú lévén az osztályban, azt úgy pártolta ott mindenki, elnézéssel
                  és különös jóakarattal, mint valami szegény beteget, ki érdemetlen szenved.)</p>
					<p>Így tisztelvén minden embert és emberit, talán rendbe jönnek a kuszált szálak:
                  mert az ember nemcsak hitből és meggyőződésből áll; hanem húsból, vérből, érzésből
                  és szenvedélyekből is; s nem kell-e tisztelni azokat is, pártatlanul, s Istenre
                  bízva az ítéletet? Senki sem lehet bíró a saját ügyében, s Miska nem is
                  bíráskodott abban; de Imrusnak a hősök mellett bíróra is szüksége volt, mert
                  már-már maga lett a bíró, s az ő ítéletei rettenetesek voltak. Néha valósággal
                  halottszagot érzett maga körül, a magában hordott csöpp, friss élet úgy égett,
                  mint bűn és furdalás, ecet és epe. Iszonyatos titkok lestek az életben, és halálos
                  bűnök, melyeket nem lehet kikerülni: s talán a legnagyobb hősök a legnagyobb
                  bűnösök. Ilyenkor jólesett apja felséges hallgatásához, megbocsátásához és
                  liberalizmusához menekülni, mely az egyetlen szilárd pont volt ebben a káoszban -
                  noha ehhez is fért még egynéhány noha és vajon.</p>
				</div>
				<div type="chapter">
					<head>2</head>
					<p>Miska ítéletei csakugyan éppoly komolyak és megbízhatók voltak, mint valaha; és
                  minden szava ítélet volt, nem mostani hangulata szerint, hanem változatlan
                  elveinek paragrafusai alapján kimondva. Ki jobb nevelő az Elvek emberénél? s aztán
                  nem volt-e mégiscsak ő a valóság, akihez képest ama “hős”, “költő” és “zseni” csak
                  rossz lelkiismeretű ábránd marad? Mindazáltal Miska bölcsességébe ez idő tájt
                  bizonyos túlzások, hogy ne mondjam, fantasztikus vonások jelentkeztek, melyek nem
                  ellenkeztek az elvszigorúsággal, sőt éppen abból folytak, de bizonnyal nem jól
                  illettek régebbi józanságához.</p>
					<p>Elmondtuk már, hogyan ritkultak meg apa és fiú régi sétái: Imrus szinte dacosan
                  tért ki már előlük, s megmagyarázhatatlanul valósággal sértve érezte magát, ha
                  apja valamit mutatni akart neki; a válasz ilyenkor nem az volt már, ami régen,
                  hogy:</p>
					<p>- Elég szép!</p>
					<p>hanem az:</p>
					<p>- Láttam már!</p>
					<p>A lecke és a latin szavak nem hozták már közelebb őket, mert Miska tudása
                  kifogyott; s erre az időre esik Miska különös elfásulása is: mert meg kell
                  vallani, hogy mikor Imrus halottszagot érzett maga körül, ez a halottszag
                  bizonyos részben apjából is áradt. Miska beszélgető társa Imrus helyett most Döme
                  lett; a gépies viták meg nem nyugtatták, de elkábították; hivatal, whistezés,
                  újságolvasás megtették a többit. Sőt a kaszinóba járt, s leszállt a tarokkig. De
                  nyár közeledtén, Imrus kedvéért is, kaszinó helyett megint a Csörge-tóra ment,
                  gyalog sétálva ki a poros országúton, s e hosszú sétákon váratlan új tárgyra
                  akadtak, ami összehozta őket; oly pontra, hol (szellemileg értve) erősebb volt az
                  ár, mint a gát. Kivált visszajövet, estefelé már - míg előttük a város fehér
                  fellegbe burkolózott, s egy-egy szembejövő szekér oly port vert föl, hogy percekre
                  félre kellett állni az útból - Miska erkölcsi és jogi világnézetet fejtett ki
                  fiának, s Imrus fölnyílt, föloldódott, mint soha tán annak előtte; közömbös
                  témából eredt a szó, s átmelegedett, mint labda a kézben. Exlex, politika: s Imrus
                  már a világ fölött állt; szűz komolysága felnőttebbnek mutatta őt Döme bácsinál;
                  Miska elfeledte, hogy gyermekkel beszél, s feledése Imrusban hasonló feledést
                  indukált: mint két zsilip, ha egyszerre nyílik meg; Imrus új meg új témákat vetett
                  föl; kérdései kifakadtak, mint források a meglazult földből. De nem tényekre volt
                  ő kíváncsi, inkább apja állásfoglalására a tényekkel szemben; s néha egész
                  jóhiszeműleg kérdezte azt, amit úgyis tudott, keresve a legkényesebb tárgyakat,
                  szomjazva a bíró liberalizmusát.</p>
					<p>- Api, mi volt az a Dreyfus-ügy? - kérdezte például, csalhatatlan ösztönnel
                  tapintva meg Miska centrális problémáját: mert az ártatlan kapitány az
                  Ördög-szigeten valóságos szimbóluma volt az emberi ítélet gyarlóságainak, mely
                  ezerféle körülménytől függhet, holott az Igazság csak egy és független. Miska,
                  helyesen, az Igazság himnuszát hangolta gyermeke fülébe; Themisznek nem szabad
                  visszahőkölnie Justitia elől, mert Justitia mindig diadalmas: a nap kisüt, s az
                  ártatlanság előbb-utóbb kivilágosodik.</p>
					<p>- De ha kivégezték volna Dreyfust mint árulót...? - ugratta tovább a témát Imrus,
                  nem egészen találomra; mert jól ismerte apját, mint egy hangszert: tudta a
                  húrokat, melyek hangot adnak. A hivatalos gyilkosság iszonya eleven komplexum
                  maradt Miskában; s ha idáig az obligát Justitia szócsöve volt ő csak, e ponton
                  meggyengült, s túlzásokba lendült: ez a pont volt az, hol ama bizonyos
                  “fantasztikus vonások” jelentkeztek. Imrus finoman megérezte, s valami gourmand
                  gyönyörrel szívta e fantasztikumot, mely a halál éles árnyékával szinte hősivé
                  avatta a bűnt: pikáns avatás ily józan bírói ajkakon! Lét és nemlét problémái
                  lestek a háttérben: mert nem vagyunk-e mind halálra ítéltek? De Miska alapjában
                  praktikus ész volt, idegen minden metafizikától: elismerve az Isten pallosjogát -
                  bár csak az Istenét! -, fantasztikuma erkölcsi fantasztikum maradt, ama regényes
                  liberalizmus, melyet közelebbi, sőt frivol kérdések elegendők voltak fölizgatni,
                  nem csekélyebb világproblémákig: mert nem pikáns és ámulatos világ-e ez, hol az
                  Igazság, kerülve a “nagyok pitvarait”, gyakran a legváratlanabb helyeken búvik
                  meg?</p>
					<p>- Igaz, hogy Dreyfus zsidó? - csendült a közelebbi s valóban frivol kérdés,
                  ravaszul, mert Imrus előre tudta a feleletet, s élvezte, mint egy paradoxont: e
                  feleletben miniszterek s generálisok húzták a rövidebbet a zsidóval szemben, ami
                  csakugyan kalandosan hangzott; mert nem gúnyolni és szánni való-e a zsidó? Imrus
                  szomjazta e kalandos tanítást apja tekintélyes s komoly ajkairól; Imrusban volt
                  valami - ős arisztokratizmus gyermeki csökevénye -, amit ilyenkor mintha
                  visszájáról csiklandoztak volna; s épp ezt a csiklandozást kívánta. Imrus
                  perverzen tapadt a témához, s Miska, látva fia fölcsillanását, hajlandó volt azt
                  végletekig vinni - miáltal különben nem jutott önmagával ellentétbe, mert Miska
                  mindig makulátlan demokrata volt, annyira, hogy nemesi előnevét is eltitkolta fia
                  előtt, s eldugta a címeres pecsétnyomót. Miska Vörösmartyt citálta erre, diákkora
                  kedves poétáját:</p>
					<p>
                  Mintha nem őstől származnál, légy tetteid által Őse családodnak,
                     s a haza áldani fog!
               </p>
					<p>A pattogó disztichon furán kiadta a lépések ütemét, melyek egyformán s katonásan
                  verték a port az országút eperfái alatt, s a két lélek, akár két pár láb,
                  összezengett ebben az ütemben. A gyermek kalandvágyó ideálizmusa találkozott a
                  Miska kissé megzavart és túlzökkent ideálizmusával, még egyszer föllobbantva apa
                  és fiú közt a boldog intimitást, ahogy föllobbanhat elhidegült szeretők között,
                  szinte valami perverz orgia jellegével; mert nem volt-e például perverz gondolat,
                  Miskának, kit minden szembejövő megsüvegelt, s Imrusnak, kivel tanárai is
                  megkülönböztetetten bántak, mint ily nagy úr fiával, s aki különös idegenkedést
                  érzett, ha nagyanyja vincellérjével kezet kellett fognia, abban kéjelegni, hogy a
                  szurtos zsidó fia mily szent és nagy ember lehet, szentebb a római pápánál: sőt
                  maga Krisztus is zsidó volt, mint Miska nem átallta megjegyezni, már túlozva a
                  hatásokat, sikertől ittas hisztrió módjára, noha ez egyébként annyira távol állt
                  jellemétől. De most mintha minden gát fölszakadt volna: különös tavasz volt ez,
                  mindenféle áradás ideje, s Imrus szívét borzongás futotta át; mert nem szent nevet
                  profanált-e apja? S a ciszterci papok kisdiákja úgy élvezte ezt a borzongást,
                  ahogy a bűnös szerelmes élvezi bűnét.</p>
					<p>- De... Zola nem volt zsidó? - kérdezte megint Imrus, izgatva tovább a perverz
                  démontól, hogy tekintélyes apai ajkakról jót halljon a tilos, kikiáltott,
                  erkölcstelen író felől, kinek könyveit olvasni is meggyónni való halálos bűn volt.
                  Miska tisztelte Zola bátor, férfias fellépését, s szívesen beszélte el Imruskának
                  - aki már francia szavakat is böngészett - a J’accuse-cikk
                  kissé naivul leegyszerűsített történetét. A démon azonban nem volt kielégítve, s a
                  kis provocateur újra megszólalt:</p>
					<p>- A Szadi tanár úr azt mondotta Zoláról, hogy aljas és erkölcstelen író.</p>
					<p>Miska bizonnyal nem akarta a tanári tekintélyt sérteni, sem fia vallásos nevelését
                  befolyásolni: elvei s éppen liberalizmusa tiltották ezt; de nehéz volt, hogy
                  egy-egy árnyalattal túl ne menjen a határon, mikor a papi elfogultságot kellett
                  magyaráznia. Miskában titkos öröm dolgozott, a féltékeny apa kéjes fölénye, ki
                  visszahódítja fiának lelkét a gyermekrabló iskolától: öntudatlan bosszú az
                  átszenvedett magányosságért, melyre Imrus iskolai lekötöttsége ítélte. E diadalban
                  a gaudens tertius
                  [28] Zola volt: Miska koncedálta, hogy könyvei nem
                  valók gyermeki kezekbe, sőt megígértette Imrussal - korán tanítván őt férfias
                  szótartásra -, hogy nem cseni ki azokat idő előtt a Lombrosók mögül, hol néhányat
                  rejtegetett; Miska maga is aggályosnak találta e könyvek korlátlan szókimondását;
                  de tiszteletre méltó őszinteséget és bátorságot érzett a szókimondásban, melyet
                  számára a J’accuse póza interpretált, s ilyen értelemben
                  beszélt róla Imruskának: mert a világ gonoszságai és piszkosságai előtt nem szabad
                  behunyni szemünket, hanem férfiasan szembe kell nézni velük! ebben a világban fogunk élni, s a mi hivatásunk tisztábbá, szebbé tenni
                  majd! Bölcs és apai nevelő szavai: de az ördög nem alszik, s a szavak mögött
                  különös érzések rejlettek, mint áradáskor sárban áll a búza, noha azért a kalászok
                  hibátlan sárgállanak, s a tájkép szemlélője semmit sem vesz észre. Miskában is
                  titkos mocsár hullámzott meg ez áradó tavaszon: a beszélgetés kényes témákat
                  súrolt ezen a ponton, Zola könyveinek tartalmáról csakugyan nehéz volt beszélni
                  tiszta gyermeki füleknek; de Miska különös kísértést érzett, hogy ne kerülje a
                  kényes témákat; apai lelke megborzongott a gondolatra, hogy szavaiban az élet
                  talán félve sejtett titkai először állnak kimondva a szűzi lélek elé, s mint
                  valami szerelmes szomjazta a teljes intimitást, még ezekben a legkényesebb
                  dolgokban is, sőt éppen ezekben! noha elérni nem tudta. Mégis: zsilipek törését
                  érezte, s ez az utolsó tavasza a szerelmes apa tavasza lett, valóságos szerelem
                  tavasza; ámbár Miska félénk szerelmesként ürügy alá takarta vágyait: Imrus már
                  nagy fiú, s apai jog, sőt kötelesség diszkrét dolgokról is beszélni vele! De Imrus
                  oly elfogultan hallgatott, s oly tartózkodó egyszótagosokban felelt vagy
                  kérdezett, hogy Miska szinte olyan érzést érzett, ami nem is a nevelő, hanem a
                  csábító érzése, s valósággal megszégyellte magát, mint aki egy tiszta lelket
                  szennyez be szavaival, holott azok elég ártatlan szavak voltak ahhoz a
                  fantazmagóriához képest, ami Imrus lelkében kavargott: mert Imrus, ámbár büszkén
                  állta ígéretét, és nem nyúlt a hírhedt könyvekhez, titkon kéjes iszonnyal gondolt
                  egy képzeletbeli Zola-regényre, mely valóban meztelenre vetkőztetné a világot,
                  végső hősiességgel rántva az utolsó lepleket e szomorú modern idő illedelmes és
                  rab emberéről...</p>
				</div>
				<div type="chapter">
					<head>3</head>
					<p>E különös sétákról mind a ketten bizonyos lelkiismeret-furdalással tértek haza;
                  Miska mindazonáltal fölhangolva, mint ittas ember, ki már semmivel sem törődik;
                  Imrus fáradtan és álmosan, mégsem bírva elaludni, félve az álmoktól! Álmai
                  rettenetesek tudtak lenni: például siralomházba álmodta magát, és a kivégzésre
                  kísérték; gombostűt vitt ágyába, hogy el ne aludjon. Mihelyt sötétség lett,
                  álmossága eltűnt: helyét valami éber szégyen és marás foglalta el, maga se tudta,
                  min? Mintha a gondolatnak abban a nagy szabadságában, melyet apja szavaiból oly
                  szomjasan szürcsölt, valami tilos, valami istentelen volna. Miska győzelme nem
                  volt oly teljes a lélekigázó Iskola fölött; a tanárok papok is voltak, s kezükben
                  minden lelki fegyver: kulcs, háló és horgony. Miska lehetett liberális; de vajon
                  liberális lehet-e az Isten? kinek törvényei nem hajolnak, s a legkiválóbb pogányt
                  vagy hitetlent is pokolnak jegyzik. Dives Plato, pauper Cato,
                     magnus Aristoteles, ceciderunt in profundum...[29] Modern nevek nem méltatlan folytatják e tragikus menetet a kénköves
                  Gödör felé.</p>
					<p>- Renan, Rousseau, Voltaire, Diderot, d’Alembert és a többi istentelenek...! -
                  harsogta Szádi Márk, az ifjú hittanár, úgyszólván naponta, s Imrus már apját látta
                  a sor végén, ki egyház átkával sújtott könyveket olvas, és sohasem gyón meg, sőt
                  templomba is csak Szent Istvánkor megy, vagy a király névnapján, hivatalból:
                  mintha csak nőknek és gyermekeknek való volna az imádság. Bizonnyal, férfiak nem
                  jártak templomba Sóton akkoriban - hacsaknem a báró Wintersberg -, s Imrus, kicsi
                  férfi, jól ismerte nemének kollektív állásfoglalását az ismeretlen, hatalmas és
                  túlontúl hallgatag Istennel szemben. De micsoda hősnek kell lennie, ki az Istennel
                  küzd! Imrus megborzadt e felnőtt férfiak érthetetlen nyugalmán s közönyén, kiket
                  pedig haláluk után a rémes alternatíva vár: örök pokol vagy megsemmisülés! A halál
                  jöhet minden pillanatban; “az ablakon át” - mint Jeremiás
                  mondja; s aki elalszik, nem tudhatja, fölébred-e még ezen a világon? Imrus mélyen
                  nyomta combjába az álom elleni gombostűt, a húson át szinte a csontig,
                  tanulmányozva közben a szúrás nyomán fölfakadó érzéseket. Mily semmi a fájdalom!
                  milyen könnyen kiállna ezerakkorát is, inkább, mint a megsemmisülés gondolatát!
                  Fiatal élete tiltakozott az örök álom ellen. Mik lehetnek a pokol kínjai, hogy
                  szelídebb sorsnak látszhatik náluk: semmivé válni! Iszonyat ez! Imrus
                  összekulcsolta kezét a paplan alatt, hogy hitetlen apja lelkéért imádkozzon:
                  önmagát ezúttal hívőnek tekintve, ami mégis a legbiztosabb óvatosság, mely számol
                  minden lehetőséggel! (A Pascal pari-elmélete volt ez, egy
                  gyermek lelkében rekonstruálva.) Bár lehet-e hitet erőltetni, hol egyszer
                  fölébredt a kétely? s mit ér az ilyen ima? Imrus kétségbeesve iparkodott nem
                  gondolni kételyeire, mint ahogy a mesebeli embernek nem szabad gondolni a
                  vízipápára; de már egy másik kétely érett benne, még rettenetesebb.</p>
					<p>Mit használ a hit a javíthatatlan bűnösnek? És Imrus bűnös volt, titkos, ocsmány
                  bűnnel. Az éj vádolta őt; a kis Jézus képe vádolta a falon; ki gyakran látta őt a
                  derengő sötétben saját meztelenségeiben gyönyörködni, oly gondolatokkal, melyeket
                  bevallani is halálos szégyen volna. A legnagyobb bűnöst is kész bocsánattal várja
                  az Isten gyóntatószékében; egyedül Imrus az, ki soha, soha nem vallhatja meg
                  bűnét: oly képtelen, oly aljas! A tiszta és szemérmes fiúcska arca égett a
                  sötétben, amint bűnére gondolt, s újra húsába nyomta a gombostűt, gyötörve magát,
                  mint az aszkéták, nehogy megint elfogja a rossz vágy. Nem a Pokol miatt vagy
                  félelemben az Isten kezétől: ó, hisz ő már úgyis örökre kárhozott! ennyi
                  szentségtörő gyónással a vállán! (mert az iskola gyónni kötelezte, de gyónása
                  hazugság volt és bűnös elhallgatás). Ő evvel a titokkal fog meghalni, egy
                  ingváltáskor óvatlan lerántva a skapulárét, mely megvéd a bűnös haláltól: mert az
                  Istent nem csalhatja meg senki a végső percre tartott bűnbánattal. Ezzel a
                  titokkal fog élni! sohasem lesz oly rendes ember, mint más! hacsak más is nem él
                  ily titokkal, hazudva csak a mosolyt és közönyt: micsoda szennyes, szörny világ ez
                  akkor!</p>
					<p>Már nem imádkozott; közelebb volt valami átokhoz a kegyetlen és süket Isten
                  ellen... ellankadt... Sötét daccal nézett a sötétbe, mígnem minden gombostű
                  dacára erőt vett rajta a fiatal álom. Éjfélkor fölébredt, izzadtan, vergődve,
                  mocsaras álmok utóízével s oly képzeletekkel, melyeknek már nem tudott ellenállni:
                  minden mindegy!</p>
					<p>Api szobájából vékony fénysáv jött át az ajtó résén. Miska éppen most ment
                  lefeküdni; a fénysáv megmozdult és elindult, amint vitte a lámpát, söpörve a
                  padlót, a falat, a fogasról függő ruharémeket. Most az ágyhoz ért, s végigsöpörte
                  a fiú vonagló testét is, mely remegve s mégis dacosan kitakarózva borzadta végig a
                  fényes érintést, mint egy kutató isten gonosz ujját.</p>
				</div>
				<div type="chapter">
					<head>4</head>
					<p>Imrus már nagydiák volt, de nem oly eminens, mint annak előtte. A sóti
                  gimnáziumban a tanulók rangsorára is kiterjedt a konzervatív szellem: aki egyszer
                  tiszta jelest szerzett, annak nehéz volt elveszteni ezt a méltóságot; ám
                  visszaszerezni, ha egyszer elvesztette, szinte lehetetlen. Imrus az első években
                  úgynevezett “osztályaranyat” vitt haza; kedves, nyúlánk, úrias alakja jól hatott a
                  záróünnepélyek dobogóján, mikor kilépett a jutalmat átvenni; a tanárok nem
                  szívesen mondtak le erről a hatásról. De lassanként észre kellett venni, hogy
                  Imrussal baj van: szórakozott volt, nem figyelt az órákon, s valami sajátságos
                  apátiával fogadta az iskolai dolgokat: az esze máshol járt. Imrus ez időben
                  talányossá vált; szótlan és kamasz lett; társai előtt sem volt már orákulum.
                  Valamikor rajongva kísérték csapatostul haza, lesve, hogy segítsen a leckében,
                  vagy elkészítse dolgozatukat; ma már inkább a Várkonyi Bélához fordultak, a
                  Várkonyi tanító fiához, pihent ész és korrekt ambíció megbízhatóbbak lévén az úri
                  tehetségnél. Imrus magára maradt sötét gondolataival; kivetettnek érezte magát;
                  hangja rekedt lett, mozdulatai félszegek.</p>
					<p>- Mi bajod? - kérdezte Miska különös érzéssel.</p>
					<p>Hogy kamaszodik ez a gyerek!</p>
					<p>- Semmi, semmi! - sietett Imrus bizonykodni, mint kit rajtakapnak: mert néha azt
                  képzelte, hogy beteg, napról napra sorvad, talán valami rettenetes betegsége van,
                  amit maga okozott magának. Sötéten tűnődött: lehet-e még rajta segíteni? lesz-e
                  még belőle olyan ember, mint más? Időnként fogadalmakat tett magában, hogy
                  összeszedi magát, hogy új életet kezd, hogy ezentúl csak a leckéire gondol! hogy
                  gyötrő szennyeit meggyónja, s avval örökre eltemeti! De a gyónás mindig nehezebb
                  lett, a grammatika és algebra egyre zavarosabb; s Ritter, a szigorú számtantanár,
                  ki is jelentette egyszer a pad fölött:</p>
					<p>- Maga, Sátordy, csak a régi dicsőség morzsáiból teng még! - Ez már a hosszú
                  nadrág korában volt, s a kíméletlen szavak nagydiákokat megillető magázással
                  hangzottak el. Imrus megriadt; mint az alkoholista, kit züllöttségének tudatára
                  ébresztenek; örvény nyílt előtte. Szekundák ugyan nem fenyegették, de kettesek: s
                  egy kettes neki nagyobb tragédia, mint sok sufficiens
                  [30] tanulónak a szekunda!</p>
					<p>A sóti gimnázium légköre a túlfeszített ambíció volt. Itt már régi jezsuita
                  tanodák szelleme élt. A jeles diákokat tanították; a többit
                  csak nevelték; azaz fegyelmezték. Holt tömeg volt, s
                  szívesen engedték át az állami reálnak.</p>
					<p>- Menjen a reálba! - ezt majdnem oly megvetéssel mondták, mint azt, hogy: - Menjen
                  inasnak! - Mindenben győzhetett az Állam: az iskolában az Egyház tartotta a
                  pálmát. Bizonnyal ő oktatta a nemzet elitjét: s akié az iskola, azé, mondják, a
                  jövő. Ám ebben az iskolában az oktatás is fegyelmezéshez hasonlított, mint a
                  nevelés: bemagolt szabályok s gépies alkalmazás, a legjobb esetben.</p>
					<p>
                  Aequor, marmor és a cor Semlegesek mindenkor...
               </p>
					<p>A némettanár szinte kérkedett, hagyományos hazafisággal, hogy németül maga sem
                  tud; de matematikában a képletek s a történelemben az évszámok szigorú
                  diszciplínát adtak; s a latin nem is valaha élt nyelvnek, hanem szándékosan
                  konstruált észtornának hatott - Várkonyi Béla, paraszt nagyapjától öröklött
                  eszével, le is vonta ezt a konzekvenciát:</p>
					<p>- Az egészet a tanárok fundálták ki! - S büszkén húzta vállát, mintegy jelezve,
                  hogy nem fundálhattak ki oly nehezet, amiben ő könnyedén jeles nem lesz! Imrus nem
                  győzte ezt a versenyt. “Magolni” képtelen volt, s unt minden ismétlést; könyv
                  nélkül csak azt tudta, ami valaha megragadt figyelmében; s mi haszna a megszakadt
                  fonalat újra felvenni a másik végén? Imrus egymás után “bagózott be”: nem álltak
                  rendelkezésére a fürge és kész versikék s képletek. Osztályfőnöke már elégségessel
                  fenyegette; a magyardolgozatokon kívül semmi sem sikerült neki; valami fátum
                  üldözte őt, s bizony több tárgyból is bőven megérdemelte az elégségest, noha azt a
                  tanár maga sem gondolta komolyan. De ő komoly örvényt látott maga előtt; tragikus
                  Damoklészként, vagy még inkább megvert kutya módjára, amikor kijött az
                  osztályfőnöktől, végig a hosszú tanári folyosón, melynek klastromos ívei alatt oly
                  büszkén járt azelőtt, egyike a kevés választottnak, kik a professzori cellákba
                  bejáratosak. Mit fog apja szólni? s Döme bácsi, ki előtt eddig csak vállvonva
                  beszélt az iskolai dolgokról? s hogy diadalmaskodik majd Várkonyi Béla, ki bizton
                  osztályaranyat nyer, noha ostoba hencegő és közönséges magoló! Imrus elvesztette
                  hitét a sors igazságában; fatalista lett és babonás; vigyázott, hogy mindig jobb
                  lábbal lépjen ki az ajtón, s egy bizonyos oldalán járjon az utcának (amelyiken
                  akkor ment, mikor jól felelt). Ha tanárt látott, összerezzent; még a gatyás
                  parasztot is zircinek nézte, ha sötét köténye volt; nem örült már mosolyogva,
                  csillogó szemmel az osztályfő elé, hanem ijedten kapta le kalapját:</p>
					<p>- Laudetur Jesus Christus!
               </p>
					<p>Az iskolában minden napja egy izgalom volt; az óraközi szünetek szívszorult
                  “drukkokban” teltek el; órákon remegve figyelte a rettenetes “noteszt”, csakúgy,
                  mint az utolsó szekundás; és a reggeli diákmiséken egyetlen imádságba feszült
                  lelke a bosszúálló és szeszélyes Istenhez:</p>
					<p>- Add, Uram, hogy még csak ma az egyszer ne feleljek!</p>
				</div>
				<div type="chapter">
					<head>5</head>
					<p>A csörge-tói estéken még fölengedett ez a félszeg feszültség: ha járás, friss
                  levegő és elröpített fantázia pillanatra enyhítették e rab fiatalság fuldoklását;
                  mégis Miska egy idő óta mind kielégítetlenebbül érkezett meg a hosszú sétákról:
                  mint a babonás szerelmes, ki nagyszerű és végső föllobbanás után hirtelen, ok
                  nélküli elapadását szimatolja már az intimitásnak, mely oly boldogságot ígért!
                  Néha kedvetlenül nézett Imrusra, kinek mintha régi, gyermeki szépsége is csökkent
                  volna; mígnem egy este - a séták ritkultak, az idő is esősre fordulván - értesült
                  fia iskolai hanyatlásáról is. Ugyanis Lesinszky Ipoly, a történettanár - ki pap
                  létére lelkes függetlenségi és kossuthista volt - az új Katolikus Kör helyett most
                  is a kaszinóba járt, ahova Miska is, és míg Imrus otthon görbedt a latinlecke
                  fölött, el-elkószáló figyelemmel s negyedórákra rajtameredve közben a mitológia
                  egy-egy pőre képén - nem sejtette, hogy a tarokkasztal füstös Olümposzán róla
                  folyik a tanács.</p>
					<p>Apai hiúság érzékeny minden sebre; Miska mégis bizonyos nem kellemetlen
                  várakozásokkal sietett haza: úgy érezte, hogy kezében tartja a gombolyag végét,
                  mely az ő fia lelkének gombolyagja: csak el kell indulnia ezen a szálon, s
                  bizonnyal eljut a titkokig, melyek apai szívét izgatták; mert mi lakhatik e
                  diáklélek mélyén, ami elvonja őt tanulmányaitól - ami erősebb, mint minden diákság
                  és diákambíció? Egy új kitárulást várt az apai pirongatás és bűntudat nyomán:
                  szeretetteljes szigor hozza közel hozzánk az ifjúi lelket! De a fonál az első
                  szónál kezében szakadt; Imrus kurta, bár illedelmes ígéretekkel felelt, s Miska
                  ezt kitérő válasznak érezte: jobb szerette volna, ha makacskodik, ha sír.</p>
					<p>- De hát mi volt az oka, hogy így elhanyagoltad magad?</p>
					<p>- Nem tudom - felelte a fiú. A serdülő lélek dacosan bezárult, s Miska különös
                  sivárságot érzett, mint egy ablaktalan ház előtt. Mit értek a csörge-tói séták?
                  mit ért beszélgetni Zoláról, Dreyfusról? Miska egész más valamire szomjazott, s
                  alapjában tudta, hogy lehetetlenre szomjaz. Mit ér minden külső és művelt nevelés?
                  Fia egyedül van és messze tőle, s ezen nem lehet segíteni: egyedül kell őt hagyni,
                  mint ahogy egyedül van ő maga is, mint ahogy egyedül kellett hagyni azt a másikat
                  is - az anyját! Miska nem erőltette Imrus bizalmát: ez nevelési elveivel s a
                  férfias méltósággal ellenkezett volna. Csüggedve bevonult lámpájával
                  íróasztalához, ahol annyi év múltán még most is ott hevert az Észjog. Semmi sem
                  változott; csak az ő szájában csügg a csibuk helyett már csak szivar - mert az
                  orvos megtiltotta a pipálást. Miska leült a vén “gondolkodószék”-be, s folytatott
                  egy megkezdett levelet - választ a javíthatatlan Erzsinek egy nemrég kapott
                  levelére, ki a rokonság és barátság örve alatt hosszasan értesítette Miskát a maga
                  és leánykái sorsáról az idegenben: hogy állásában már megerősítették, hogy Gittát
                  beíratta a gimnáziumba magántanulónak, s tanácsot kért tőle, jól tette-e? s hogy
                  megírja-e Döme bácsinak? stb. Miska kissé sajátságosnak találta a hosszú levelet,
                  de udvarias ember létére kötelességének érezte megfelelni. E foglalkozás kissé
                  eloszlatta keserves hangulatát, s csak mikor készen volt a levél, bámult
                  hosszasan a beírt papirosra, ezúttal Nellire gondolva, akire mostanában nem
                  szokott gondolni. Nelliről eszébe jutott “a Nellinek kisebbik fiacskája, a
                  Gyulától való, akinek csak létéről tudott, még a nevét sem ismerte (azt hitte,
                  hogy Gyulának hívják). Ez a gondolat valami helyrehozhatatlan sötétséggel hatott;
                  Miska lelke ijedten röpült vissza Imrushoz, a saját édesgyermekéhez; noha ott sem
                  várta megnyugvás. Könnyek ostromolták belülről szemeit: de férfi volt, és nem
                  sírt. Fölvette a szivart, mely a levélírás közben kialudt, s újra meggyújtotta; a
                  csípős keserűség marta nyelvét. Majd fölemelte megint a lámpást, hogy aludni
                  térjen; s a fénysáv ismét végigsöpört az Imrus szobáján, a padlón, az ágyon.</p>
					<p>Imrus nem aludt; elképzelte az apját, a nagy, erős férfit, kezében a lánggal; s a
                  mozgó fénysugár most úgy hatott rá, mint titkos fáklya, betlehemi csillag! Imrus
                  nem aludt, noha rég lefeküdt, beállítva az ébresztőórát. Ezentúl a kakasokkal
                  akart kelni, egészséges, friss, hajnali munkára! Apja szavai fölrázták őt, jobban,
                  mint mutatta: talán épp azért restellte mutatni, mert oly fájón érték. Igen!
                  büszkén hallgat! de új életet kezd! tettei beszélnek! Majd egyszerre fog meglepni
                  mindenkit! Újjászületik, mint ama Zöld Vadász, erős akarattal, hogy a csorbát
                  kiköszörülje! Noha a tanév vége felé jár, s csak csoda segíthet: de nem
                  hallotta-e százszor apjától, hogy az igazi férfi nem hátrál meg?</p>
					<p>- Akarat, munka és egészség: ezek előtt nincsen lehetetlen! - Imrus elhatározta,
                  hogy reggelente övig hideg vízben mosdik, s mindennap eggyel többször emeli föl
                  az apja által kapott súlyzókat, amik most a sarokban porosodtak. Egész más ember
                  lesz. Egészségtelen gondolataira, rossz kívánságaira... titkos bűneire...
                  hirtelen kivirágzott optimizmusában szinte már úgy gondolt, mint valami rég múlt
                  dologra: soha, soha többet! S talán, ha így él, az Isten megadja az erőt az igaz
                  gyónásra is. Még semmi sincs elveszve! S erős fogadást tett, nem is a jeleseket
                  kötve le az Istentől jutalmul - melyeket a maga erejéből akart megszerezni -,
                  hanem apjáért ajánlva föl jószándékait, mint régi szentek pogány szüleikért: hogy
                  az Ég világítsa meg, s ne hagyja hitetlenül halni. Hősnek könnyebb, ha nem csupán
                  magáért küzd! E fantasztikus háttérben gyermeki érzések törtek ki, egy
                  eltorlaszolt fiatal erő lelt rést, szinte valami boldog fölszabadulással. Most
                  lepattant az átok, s meg fogja mutatni, Várkonyi Bélának és a többieknek, mire
                  képes! Főleg a korán kelésben kéjelgett, s pompás ütemben pattogott benne egy
                  bolondos mondóka (ezt is apjától tanulta valaha, hogy a makacs rö betűt gyakorolja):</p>
					<p>
                  Répa, retek, mogyoró: Korán reggel ritkán rikkant a rigó!
               </p>
					<p>Alig is aludt; ritkán fölriadt, még mielőtt szólt volna a csengő. Lázzal,
                  tetterővel vetette be magát az új életbe. Ilyes fogadalmat nem most tett először;
                  de most volt valami, ami nem engedte hevét másnapra lehűlni. Éppen a feladat
                  képtelennel szomszéd nehézsége! Itt nem lehetett kételkedni, halogatni: az idő
                  rövid volt, a vizsgák sürgettek; s mi izgathat egy kis Jókai-hőst, ha nem ilyen
                     bravour? Még egy gondolatra sem adott magának ráérést;
                  mindennap számon vette eredményeit, mint egy kis hadvezér: s csakugyan jót tett e
                  lelki diéta. A hadvezérek egészségesek. Imrus feledte sötét tűnődését;
                  mindazáltal nem kell hinni, hogy fogadását mindenben beváltotta. Emberek vagyunk,
                  s a serdülő még duplán is ember: lelkesebb és szennyesebb egyszerre. Az ördög
                  ravasz ellenség, s cselből hagy előnyöket. Elmaradván a sötét tűnődések, a
                  fantasztikus fogadalom is bolondságnak tetszett. Semmi tűnődés, semmi fogadalom!
                  Ez az új szabály is valóságos babona lett benne: Imrus bűnös volt újra, mint
                  minden emberi hús; de vidám és munkás, s már közel a diadalhoz. Mert az akarat
                  valóban csodát tesz, ha ész, tehetség és fiatalság szolgálják parancsait; noha a
                  Sors akkor is nagyobb úr, aminthogy Imrus életébe is az szólt bele, egy igen
                  szomorú eseménnyel.</p>
				</div>
				<div type="chapter">
					<head>6</head>
					<p>Az öreg Szabó Gábor, műszaki tanácsos - az a mogorva agglegény, aki ott trónolt
                  mindig a kaszinó vendéglőjében étkező aranyifjúság közt az asztalfőn -
                  történetünkben nevezetes asztal, noha már alig ült más ez időben a régiekből
                  körülötte, csak Sóstó, a rajztanár - a többiek megnősültek, vagy áthelyeződtek,
                  nem is említve az oly eltűnéseket, mint Kováts Lacié vagy a Hintássé -, nos, ez az
                  öregúr akkoriban halt meg, nagyon csúnya időben temették, a tavasz novembert
                  affektált, s Miska sokáig állt hajadonfővel a hideg esőben, míg Borzsák
                  tiszteletes befejezte már teljességgel elázott hangján szenilisen végérhetetlen
                  beszédét. Miska fején sem volt már a régi, sűrű haj, s bizony alapos náthával ment
                  haza: de egy kis nátha csak nem elég ok, hogy egy munkás férfit távol tartson a
                  hivatalától? Miska tehát már másnap korán reggel az utcán volt látható, s pedig
                  kiskabátban - mert sokkal többre tartá edzettségét, semhogy Szent György után is
                  felöltőt hordjon - és esernyő nélkül, noha Vivi dada még utána is vitte a kapuhoz
                  az ernyőt. De Miska nem szerette az esernyőt, s még inkább járt nyáron egy szürke
                  napernyővel, mely alatt levett kalappal mehetett a napban, s szellőzhette izzadó
                  homlokát, mintsem hogy esernyőt vigyen, mikor nem is esik, mint a tanárok. De ki
                  számítja ki az esőt meg a sorsot? Miska csuromvíz váltott kabátot a hivatalban, s
                  vajha üngöt is tartott volna a munkakabátja mellett az aktás szekrényben! mert a
                  nedvesség túl volt már a kabáton s a mellényen, az üngben, a bőrön, a húsban,
                  csontokban! Miskát otthon kirázta a hideg, s estére már magas láza volt, úgyhogy
                  le is feküdt korán, nyögött és zihált, az újság is kiesett kezéből. Imrus nem volt
                  otthon, egy barátjához ment, akinek számtanjegyzetét kölcsönözte. Vivi dada
                  rémülten szaladt át Döme bácsihoz; épp ott találta orvosát, a vén, locsogó
                  Csontváryt, s mire Imrus megjött, már meg volt állapítva a tüdőgyulladás. Imrus
                  nem is beszélt többet apjával; a másik szobában tanult egész nap, különös
                  hangulatban, melyet aggódásnak és levertségnek interpretált maga előtt, holott az
                  aggódás voltaképp a szenzáció feszültsége volt; szinte repesett a kiszámíthatatlan
                  sors elé, melynek fenyegetését mégsem tudta egészen komolyan venni: nyilván
                  elmúlik ez is, s marad minden a régiben - gondolta, csodálatosképpen bizonyos
                  csalódással. Miska alig tért magához az egész idő alatt; erős, nagy testét egy
                  csapásra megtörte a betegség; hatalmas melle, mely mozdulat nélkül fenntartotta a
                  Csörge-tó vizén, hörgött, mint egy gépház; folyton aludt, néha értelmetlen
                  szavakat motyogott, s negyednapra Döme és az orvos jelenlétében kiszenvedett.
                  Imrust elküldték hazulról, s ő szótlanul engedelmeskedett, ugyanavval az érzéssel,
                  mint karácsony estén, ha elküldték, hogy távollétében készítsék el számára a
                  meglepetéseket. Mikor hazajutott, Miska már a ravatalon feküdt, s Imrus úgy
                  érezte, hogy sírnia illenék, de, s tán éppen ezért, amint ünnepélyesen bevezették
                  halott apjához, ki fekete szalonkabátjában sápadtan nyúlt el a gyertyák között, s
                  mintegy fölléptették, színpadi komolysággal, a részvevő szemek előtt kis árvaként,
                  valami oktalan nevetés erőltette, amit alig tudott visszafojtani, s olyan érzés
                  fogta el, mint néha a templomban, mise alatt, mikor arra kellett gondolnia, hogy
                  mi lenne, ha hirtelen fölvetné magát a pad tetejére, s onnan egy ugrással a
                  csillárra, és lelógatná lábait a térdeplők feje fölött; vagy az oltár nagy, arany
                  angyalának nyakába kapaszkodna, és vállára ülne?</p>
					<p>Mi lenne, ha elnevetné magát?</p>
					<p>A nagy szenzáció egyelőre elnyomott benne minden más érzést; éjszaka a Döme bácsi
                  benyílójában aludt, kimerülve az idegek izgalmától, s reggel első gondolata volt
                  az a felfedezés, hogy árva lett: s ez mintha valami méltóság volna, komoly és
                  ünnepélyes cím; szinte büszke volt rá. Délelőtt gyászjelentéseket segített
                  adresszálni - melyeket Döme fogalmazott -, közben jöttek a rokonok, élükön a híres
                  Juli néni, sopánkodva:</p>
					<p>- Pedig milyen nagy, erős ember volt! Ki hitte volna, hogy ily hamar végezzen
                  vele?...</p>
					<p>Döme vénemberes cinizmussal leintette a sopánkodókat. Kit támasztott föl valaha a
                  sírás? Hamar vagy nem hamar: a Halál nem néz kort, erőt, nagyságot: senkinek sincs
                  privilégiuma. S az aggastyán szinte megnyúlt, fölmagasodott a szomorú esettel
                  szemben, mely nálánál sokkal fiatalabbat ragadott el: oly közel a sírhoz nem tudta
                  sajnálni, aki előrement.</p>
					<p>- S te szegény kis árva! - cuppant már a Juli néni zsíros, rettegett csókja Imrus
                  homlokán. - Eddig csak anyátlan voltál, most már apátlan is! - A téma érzékeny
                  húrokat érintett, legfőképp Dömében, mert Imrus most igazán rámaradt, s ki fogná
                  föl más a hűtelen, szép húg fiacskáját? De Döme nem volt érzékeny húrok embere, s
                  különös szégyenkezéssel kerülte az apai gesztusokat.</p>
					<p>- Sose féltsék őt! Nem kisgyerek ez már! Megél ez a jég hátán is! - S enyhíteni
                  szavainak keménységét, hozzátette: - Derék ember lesz, mint az apja volt!</p>
					<p>Halálnak kellett történnie, hogy Döme száján kiessen ez a pár szó: mert Miska
                  többé nem a “javíthatatlan pecsovics” volt, nem a “korrupt kormány embere”, nem a
                  “hatalom kész szolgája” s a “valódi mameluklélek”, hanem igaz ember s igaz bíró,
                  akinek becsületessége és képzettsége előtt Döme is mindig
                  kalapot emelt. Miska egyszerre megnőtt halálában, nagy ember lett, bölcsesség és
                  karakter példaképe, egy helyi Deák Ferenc, “pótolhatatlan vesztesége Sót
                  társadalmának”, mint ahogy a Schapringer most érkezett lapja írta gyászkeretben.
                  Miska pár napig kizárólagos téma volt Sóton; egész élete regényes színekbe
                  öltözött a provinciális szemek előtt, melyeknek az Igazságügyi Palota homlokára
                  kiröppent fekete zászló is szenzáció; a hír váratlansága emelte hatását, s tudni
                  vélték, hogy már épp alá volt írva Miska kúriai bírói kinevezése, mikor a szomorú
                  eset elvágta ezt a fényes karriert. A dicsőségből fény esett Imrusra is, aki most
                  napokon át központnak érezte magát, mint olykor órákra a diadalmas záróünnepélyek
                  díjkiosztásain; Imrust elfoglalta a szerep, melyet játszania kellett. Délben Miska
                  bírókollégái jöttek, mintegy küldöttségben; a szoba megtelt lassú beszédű,
                  szalonkabátos urakkal, kik komolyan, halkan szóltak Imrushoz, akár egy
                  felnőtthöz; közben sürgönyök érkeztek, még a püspök is sürgönyzött. A kapuban
                  most szögezték ki a gyászdrapériát, s Imrus kábultan hallgatta a kopogást, mely
                  összefolyt a látogatók beszélgetésével, az apjáról szóló legendákkal, amik a
                  halott utolsó óráit, utolsó szavait kutatták. Csontváry doktor látható élvezettel
                  idézte e híres utolsó szavakat, melyeket illő tisztelet, sőt bizarr tartalmuk
                  miatt némi borzadás is fogadott, mint egy nagy ember végszavait (noha nem volt itt
                  Gyula, hogy rácitálja a Mehr Lichtet
                  [31]). Miska ugyanis, halálos ágyán és önkívületben,
                  napokon át ökölbe szorítva kezeit s hörögve fájó, domború melléből, mind csak ezt
                  a három különös szót mondogatta:</p>
					<p>- Fölkötik a betyarakat!... - így, értelmetlenül és eltorzítva a ragozást: -
                     ...betyarakat!...</p>
					<p>Micsoda végzetes emlékek, micsoda sírjukból följáró érzések, mintegy elhagyott
                  házban kísértve, adták az agonizáló kékült ajkaira ezt a furcsa és rémes mondatot?
                  Egy volt a bizonyos: Miska még haldokolva és félrebeszélve is bíró maradt, ami
                  csak dicsőségére válhatott Sót város szellemi hiénái előtt. Anekdoták merültek fel
                  ezzel kapcsolatban, s akadt, aki fölhozta a Kováts Laci-féle gyilkosság ügyét
                  is.</p>
					<p>- Ez az ügy nagyon elővette szegényt - mondta egyik bíró.</p>
					<p>- Elvi ellensége volt a halálítéletnek - szólt fontoskodva az elnöki titkár, egy
                  törekvő fiatalember.</p>
					<p>- Ó, az az egész história összeesett az asszony dolgával - kezdte Csontváry, de
                  már valaki meglökte:</p>
					<p>- Csitt! a gyerek előtt!</p>
					<p>- Vajon Nelli eljön-e a temetésre? - súgta Juli néni Döméhez, harsogó suttogással,
                  mely hangosabb volt a rendes beszédnél. De Imrus már nem hallotta a választ, mert
                  hirtelen kitört belőle a sírás, apropó nélkül és ellenállhatatlan, talán csak a
                  fölcsigázott idegek folytán elfúlva, szaggatottan, végérhetetlenül csuklatva és
                  rázva az asztalra boruló karcsú diáktestet.</p>
				</div>
				<div type="chapter">
					<head>7</head>
					<p>A temetés némi csalódást hozott Sótra: Nelli nem jelent meg, s a legnagyobb
                  szenzáció elmaradt. Cenci egyedül érkezett Gádorosról Döme sürgönyére, melyet
                  Nellinek még csak meg sem mutattak: egy permetező masinának rég tervezett
                  megvásárlása jó ürügyet adván a kirándulásra. Liza nénit vitte magával, az öreg
                  parasztasszonyt; Jolán ezúttal Nelli mellett maradt, kit óvatosan kellett
                  előkészíteni a szomorú hírre, nehogy az túlságig fölizgassa. Szegény Nelli úgyis
                  nagy izgalmakon ment mostanában át, mert kisebbik fiacskája, a Dodó, beteg volt,
                  torokgyíkban; Tardits nagyon csóválta a fejét (akkor még nem volt a
                  difteritiszoltás), a Cenci éppen elgondolta, hogy ha a gyerek el találna
                  pusztulni, Nelli visszamehetne Miskához, az lenne neki a legjobb; Isten azonban
                  másképp rendelkezett.</p>
					<p>Mikor a katasztrófa híre megjött, a kisfiú már jóformán egészséges volt, s Cenci
                  nyugodtan mehetett Sótra, hol Döme izgalommal várta, mily ítéletet hoz a hirtelen
                  megszólalt végzet öreg napjainak Gádorosról? Ideges és ingerült lett a gondolatra,
                  hogy onnan valami ostobaság fenyegethet: egy rég nem látott, szép, halavány arc
                  megjelenése s asszonyi beavatkozás Imruska sorsába. Elhitette magával, hogy e
                  kettőtől egyformán fél: mind a kettő bolondság volna! A második számú bolondság
                  látszott bekövetkezni; mert Cenci jóban volt a papokkal - kiknél hajdan fiainak is
                  kijárta a stipendiumokat - s mikor Zsinkó bácsi, a kanonok, Miska whistpartnere,
                  megjelent részvétét kifejezni, Cenci azonnal tanácsot ült vele, lévén Zsinkó bácsi
                  a fiatalságnak nagy patrónusa, ki állandóan húsz szegény diákot etetett
                  asztalánál. Szegről-végről még atyafiság is, Zsinkó bácsi szívesen vállalta volna
                  Imrust kvártélyba, sőt felajánlta, hogy a püspök érdeklődését is felkölti, kinél
                  úgyis illett tisztelegni a fiúval, megköszönni a magas részvétet; így ki tudja,
                  minő ösztöndíjat vagy más ellátást kaphat Imrus. Csak Döme bácsi akadékoskodott,
                  mert “akire egyszer a papok rátették a kezüket, az elveszett ember”, s még a
                  kanonok előtt sem hallgatta el kedvetlenségét:</p>
					<p>- Itt vagyok én! Nem lesz hiánya semmiben a gyereknek, amíg én itt vagyok!</p>
					<p>- Hát jól van, húgomasszony - mondta a kanonok búcsúzva, udvariasan lehúgomozván
                  Cencit, ki nála jóval idősebb volt -, hanem azért csak menjenek el a püspökhöz,
                  majd én bejelentem magukat! - S így történt, hogy egy nap, míg Döme otthon
                  pattogott s füstölgött, Imrus magára vette szép, új, két gombsoros fekete ruháját,
                  s elfogultan léptetett a püspökkert kavicsos útjain át a Rezidencia kapuja felé
                  Cenci balján, kinél jó egy fejjel magasabb volt.</p>
					<p>Cenci is ki volt öltözve, régi, csipkés fejkötőben, de ő ugyancsak nem volt
                  elfogult: úgy lépett a márvány lépcsőházba, mintha a saját házába lépne. Az
                  ajtónállókkal egykettőre végzett, még csak borravalót sem adott nekik; s már a
                  titkár előtt álltak, aki, fiatal pap, nagy reverenciával fogadta az idős
                  úriasszonyt.</p>
					<p>- Volt szerencsém ismerni a megboldogultat - kezdte dicsérni Miska karakterét, s
                  zavarba jött, mikor megtudta, hogy elvált nejének anyjával beszélt.</p>
					<p>- Azonnal bejelentem nagysádékat - s eltűnt a cifra szárnyas ajtón. Imrus a
                  püspöki ebédekre gondolt, melyekre apja is gyakran volt hivatalos, s ahonnan
                  mindig cukorkákat hozott haza... Szétnézett a pompás, aranyozott stukatúrdíszű
                  teremben. Egyszerre különösnek tűnt föl előtte, hogy itt van, mintha egy regény
                  közepén volna; s eszébe jutott, amit valahol “fényűzésben élő romlott főpapokról”
                  olvasott; büszkén kapta föl fejét, megvetve ezt a világi pompát.</p>
					<p>A teremben még többen is vártak kérvényezők és mindenféle szegény emberek; de őket
                  soron kívül bocsátották be, s ez megint nem tetszett Imrusnak, mert igazságtalan
                  kivételezés volt.</p>
					<p>Azonban a szárnyas ajtó szétnyílt, s Cenci már előreindult. A terem, ahova
                  beléptek, még tán nagyobb volt az előbbinél; egy óriás ablak kitárva a gyönyörű
                  tavaszi parkra; ennél az ablaknál állt a püspök, s lenézett a kertbe. A léptek
                  zajára megfordult; kis, kövér ember volt, s a fordulatnál meglebbent rajta a bő
                  reverenda, mint egy szoknya.</p>
					<p>Cenci bemutatta unokáját, aki a megszokott diákköszöntéssel hajtotta meg
                  magát:</p>
					<p>- Laudetur Jesus Christus!
               </p>
					<p>Ez nagyon tetszett őeminenciájának, s valódi jóindulattal érdeklődött Miska
                  egyetlen maradéka felől: hányadikba jár? hogy tanul? stb.</p>
					<p>- Figyelmünk lesz a fiúcskára - mondta, arcon veregetve Imrust kövér, gyűrűs
                  kezével, mint egy kislányt. - Kivált ha olyan jó diák, mint hallom. Nem akarna pap
                  lenni, kisfiam?</p>
					<p>- Nem! - kiáltotta Imrus élesen és határozottan, úgyhogy a püspök önkéntelenül
                  kissé elmosolyodott.</p>
					<p>- No mindegy - mondta aztán. - Akármikor meggondolná magát, szívesen és
                  szeretettel várom. - Azzal megáldotta, s elbocsátotta őket.</p>
					<p>- Ez a szegény Sátordy anyósa? - kérdezte a belépő titkártól, ki ismét belépett a
                  hosszú névlistával kezében.</p>
					<p>- A volt anyósa - magyarázta a titkár. - Sátordy elvált a
                  feleségétől.</p>
					<p>- Kár! - mondta a püspök (ki nem olyan régen került Sótra, hogy a történetet
                  ismerte volna). - Biztosan szép asszony: a fiúcskának feltűnően szép vonásai
                  vannak. Inkább ő jött volna vele, igaz-e?</p>
					<p>S az unalmas audienciában kifáradt öreg pap ártatlan kedélyességgel nevetett rá a
                  fiatalabbra, míg mögöttük, a tárt ablakon túl, kacagó napfényben pompáztak még a
                  kései orgonák, sötét violaszínük pajzánul parodizálva a püspöki talárt.</p>
				</div>
				<div type="chapter">
					<head>8</head>
					<p>Imrus úgy tért haza e heroikus regényfejezetből, mint egy puritán hős! ki még a
                  püspöknek is kereken mondja szemébe, amit mondani kell; bátor és nyílt magyar fiú
                  módjára s méltóan apja szabad szelleméhez! noha e gyermeki antiklerikálizmus
                  mögött sötét, babonás érzések is bújtak - ó! pap lenni! örökre védve az ellenséges
                  Női Princípium félelmes légkörétől! de pap lenni kárhozott szívvel, bűnösen: soha!
                  S Imrus megvonult dacos kárhozottságában hitetlen apja emlékével: mert a hitetlen
                  különb ember lehet ezer papnál...</p>
					<p>Cenci azonban okos dolognak tartotta volna, ha Imrusból pap lesz: már maga is
                  gondolt ilyesmire. A Rácz famíliában mindig voltak papok, köztük több kanonok, kik
                  hathatósan segítették a családot világi ügyeiben; s Cenci, praktikus öregasszony,
                  meg tudta becsülni ezt a segítséget. A protekció nem árt a másvilágon sem: de a
                  papok e földön is legjobb protektorok. (A maga fiát is, egyiket papnak adta volna,
                  ha az ura - ki még élt akkor - engedi.) S kiből legyen pap, ha nem Imrusból? ki
                  örökké a könyveket bújja, barátok nevelése. Nellinek marad még egy fia,
                  életrevalóbb, mint ez; Imrus sose fog egyedül megállni az életben, támasz kell
                  neki, s van-e jobb támasz a papokénál? De a gyerekek bolondok s önfejűek; s Cenci
                  csalhatatlan ösztönével érezte, hogy Imrus nem olyan, mint az ő fiai voltak,
                  akiket mindig dirigálhatott... noha látszólag mennyivel szófogadóbb, mint ők!
                  Imrussal hiába beszélne; de minden megjön a maga idejében. Addig is legjobb, ha a
                  fiú Döménél marad, s végzi tovább a gimnáziumot, ha nem is kék reverendában, mint
                  szeminárista iskolatársai, de jól megtámogatva a régi, pap bácsi alapította
                  ösztöndíjjal, mit az öreg Zsinkó bizonnyal megszerez neki.</p>
					<p>Cenci még pár napig Sóton maradt, s mintha ez természetes volna, ő hozta rendbe a
                  Miska elmaradt ügyeit; eladogatva a bútorokat, mert Imrus Döménél kapott szobát -
                  az Ákos régi szobáját az emeleten -, s a Miska-féle lakás egyelőre üresen maradt,
                  ámbár Döme folyton mondogatta - s mintegy önmagát fenyegette vele -, hogy kiadja
                  idegeneknek. Vivi dada visszament falujába, a lányához, ki már régen hívta, hogy
                  ott élje le hátralevő napjait; s nemsokára Cenci is elutazott, alig néhány
                  emléktárgyat cipelvén haza a Miska holmijaiból; a többi, amit nem tudott eladni, a
                  Döme padlására került; az eladottakból befolyt összeget pedig a takarékba tették,
                  Imrus nevére.</p>
					<p>Döme vállalta a fiú kosztját és kvártélyát.</p>
					<p>Így mindent gondosan elintézvén, érkezett meg Cenci Gádorosra, ezúttal először
                  vasúton; mert a szárnyvonal már kiépülvén, az út így sem volt hosszabb, s Imrus,
                  lelkes híve minden újításnak, nagyon rábeszélte nagyanyit: a kocsin meghűlhet,
                  összefázhat ebben a viharos, bizonytalan nyárelőben. Cenci vállalkozó szellemű
                  volt s barátja minden praktikus újításnak: így sürgöny ment Jolánnak, hogy az
                  állomáson várjon.</p>
					<p>- Mi lelte a mamát - tűnődött Jolán -, hogy vonaton jön? - S a vincellérnek szólt,
                  hogy fuvart szerezzen, mert Cenci bizonyára a Miska holmijait szállítja haza,
                  melyeket most már Imrus, azaz Gádoros örökölt. Már elgondolta, hogy viteti föl a
                  padlásra a régi, rozoga sublótokat és nagymamaszékeket, helyükbe állítva a Nelliék
                  plüss szalongarnitúráját, melyet Miska még házasságuk legelső idejében vásárolt
                  Budapesten. Cenci azonban üresen érkezett, csak az új permetezőgépet pakolva le
                  Liza néni segítségével a vincellér kezeibe, ami Jolánt valósággal méregbe hozta: a
                  szőlő és mindig a szőlő!</p>
					<p>- Már igazán ránk férne új bútor a papától maradt ócskaságok helyett... és a mama
                  eladja! Biztosan nem kapott annyit értük, hogy tisztességes valamit lehessen venni
                  rajta...</p>
					<p>Cenci megmagyarázta, hogy a pénz Imruskáé, s még a takarékpénztári könyvet is Döme
                  őrzi. Jolánt nem elégítette ki ez a magyarázat: különben is, ami Imrusé, afölött
                  Nelli rendelkezik, s Nellit még csak nem is értesítették.</p>
					<p>Cenci erélyesen szólt közbe: Nellit majd ő fogja értesíteni, amikor jónak
                  látja!</p>
					<p>- Mindent a fiúknak! - zúgolódott Jolán. - Ebből is olyan lesz majd, mint a Jozsó!
                  - s nem állt be a panasszal hazáig. Jozsó, aki már albíró Pesten - más fiú az
                  anyját segíti, ő még az Emmáját is a nyakukra hozza nyáron, a református
                  paplányt, őt szolgálhatja ki az egész ház, télen pedig küldhetik nekik egymásra a
                  hordó borokat, még a szennyesét is hazatovábbítja, a Liza nénivel mosatni, mint
                  diákkorában; és hogy remeg minden kosár ribizkéért, minden szem fügéért (az Emma
                  szereti!), mindenből a nagyobb rész neki jut!</p>
					<p>Cenci nem helyeselte ezeket a beszédeket; noha ő is haragudott a kálvinista
                  menyemasszonyért: de az ő vallása elsősorban a Család vallása volt, melynek egyik
                  praktikus hitcikkelye a fiúk joga.</p>
					<p>- Te meg ne csinálj békétlenséget! - leckézte leányát, ki már a kapunál messziről
                  szaladt a kedvenc Dodó elé; mert Nelli éppen jött vele elibük a nagy udvaron át,
                  sétáltatva a napsugárban fölépült kis betyárját.</p>
					<p>- Ó, szegény kis mostoha! neked nincs könyved a takarékban!</p>
					<p>Nelli bizonnyal nem érthette a célzást; de hát mit értett ő? Rég belenyugodott,
                  hogy ne értsen és ne tudjon semmit. Cenci mégis rossz sejtelemmel ráncolta
                  szemöldökét: félt a háborúságtól és a hisztérikus jelenetektől. Néhány napig még
                  várt, de amint a célzások ismétlődtek, s alig lehetett képzelni már, hogy Miska
                  halála sokáig titok maradhasson: elővette egy este Nellit négyszemközött:</p>
					<p>- Nem vagy már gyerek, anya vagy, okosnak kell lenned, hogy a fiadat
                  fölnevelhessed: mert most a nagyobb is rád maradt!</p>
					<p>Nelli sírt, ahogy illett, de nem lepte meg semmi, s nem kérdezett semmit: az ő
                  számára Miska már régen halott volt. Szinte inkább azon csodálkozott, hogy úgy
                  beszélnek róla, mint aki egyáltalán élt valaha, s nem volt
                  puszta álom... Neki már minden álom volt, ami túlesett az anyja házán, gyermekkora
                  környezetén, amelybe mintegy kísérletesen visszajutott újra... Nelli úgy járt
                  Cenci házában, mint egy kísértet; halott volt maga is, noha anyja két eleven
                  árvának, kiknek élete nem engedte feledni az övét...</p>
					<p>Napok múlva egyszer fölnyitotta a skatulyát, hova Sótot zárta hajdan: s a kis
                  vacakok közt megcsillant az olló, melyet Miska annak idején visszaküldött. Különös
                  kis szerszám, mely fénylik és elvág... Nelli csak ettől a perctől fogva lett
                  özvegy.</p>
				</div>
				<div type="chapter">
					<head>9</head>
					<p>“Kedves Anyika!”</p>
					<p>Imrus az asztalnál ül, és levelet ír Gádorosra. “Máma kaptuk a Jolánka néni
                  sorait, melyekhez Te is csatoltál néhány szót. Tanácsodat megfogadom, és mindig
                  vigyázok magamra, hogy meg ne hűljek. Igaz, hogy az emeleti szobát, ahol lakom,
                  egész télen át nem fűtötték, de itt már valóságos nyár van, és jólesik a hűvös
                  szoba. Én most egész nap tanulok, mert már szombaton lesz a hittanvizsga, és az
                  utóbbi szomorú hetekben keveset tanulhattam.”</p>
					<p>A toll megáll, mintegy kényesebb sorok partjain, sőt, óvatlan, mintha csak ceruza
                  volna, a fiatal ajkak közé szökken, fekete foltot és savanykás téntaízt hagyva a
                  piros szájon. “Jolán néni megírta, hogy már Te is tudod a szegény Api halálát...”
                  Micsoda szólamot kellene találni, mely megfeleljen szokásnak s illemnek, sőt
                  bizonyos magasabb követelményeknek is, mert Imrus, kis tudós, csak nem írhat
                  közönséges, hazug frázisokat? “Vigasztaljon azonban, kedves anyikám, az a
                  gondolat, hogy mindnyájan halálra vagyunk ítélve, de a halál nem lehet örökké
                  tartó, minthogy a természetben tökéletes megsemmisülés nincs.” Ennyit lehet... Még
                  talán hozzá kéne tenni, hogy “a másvilágon, megtisztulva földi gyarlóságainktól,
                  ideális békében és szeretetben fogunk mindannyian találkozni” - de ez már sokkal
                  nehezebb és meggondolandóbb.</p>
					<p>“Én most, mint már írtam, a Döme bácsi felső szobájában lakom, ahol azelőtt az
                  Ákos bácsi lakása volt, és még most is az Ákos bácsi képei lógnak a falon.” A toll
                  nekiered, mintegy fölszabadulva, s a szemek csak egy pillanatra ugranak föl az
                  asztal fölött függő képhez, mely csakugyan némi mentségre szorul, egy régi
                  színésznőt meglehetősen pikáns pongyolában ábrázolván. “Én a kisebbik szobában
                  lakom, mert a nagyobbikban vannak a Döme bácsi madarai, mert - mint a nyáron
                  meséltem Gádoroson - Döme bácsinak már tizenöt mindenféle madara van, ugyanis a
                  régi kliensei mindig hoznak neki, mert van köztük egy erdész, meg több
                  parasztember, akik a mezőn fognak madarakat.” A toll szalad, mintha szintén
                  madarat kergetne; most már nem ügyelve stílusra, követelményekre; gyerek módon.
                  “Ez nagyon érdekes szoba, úgy néz ki, mint egy fenyőerdő: ugyanis - mint tudod -
                  nemcsak mitőlünk, hanem mindazon házakból, melyekben Döme bácsi a keresztapai
                  tisztséget viseli, évek óta ideküldték a kiszolgált karácsonyfákat, és a madarak
                  ezeken röpködnek ágról ágra, és az ablakon drótrács van, és a padló tele a
                  fenyőfák lehullott tűleveleivel. Olyik már egész kopasz, ezeket kidobják, de van,
                  amelyik csupa zöld még, és ha benyit az ember, seregestül szállnak föl a madarak,
                  és vigyázni kell, hogy ki ne röpüljön, mert azért Döme bácsi nagyon
                  haragudna.”</p>
					<p>Az ám, Döme bácsiról még nem is írt semmit. “A Döme bácsi most egészséges, és azt
                  ígérte, hogy elvisz engem az ősszel vadászni, és én szívesen elkísérem, de lőni
                  nem fogok, mert a vadászást - ellentétben a Döme bácsi véleményével - nem tartom
                  modern emberhez illő sportnak. A Döme bácsi most nem főzet itthon, hanem a
                  kaszinóból hozatja az ebédet. A koszt elég jó, de azért jólesett a hazai sütemény,
                  amit Neked is, meg Jolán néninek is nagyon köszönök. Igaz, elfelejtettem megírni,
                  hogy a Gombos Cirill tanár úr személyesen volt itt, és részvétét fejezte ki
                  édesapám elhunyta fölött. Ugyancsak ma kapott a Döme bácsi levelet a Hintásséktól,
                  melyet a Hintáss Gitta írt, ki már gimnáziumot végez, és nagyon szép stílusban
                  fejezi ki az egész család részvétét...”</p>
					<p>A toll megint megakad, mert Imrus nem tud olyan szép stílusban írni, mint Gitta, s
                  úgy érzi, hogy szavai nem felelnek meg ama bizonyos “magasabb követelményeknek”.
                  Imrus őszinte bámulattal gondol Gittára: noha könnyű a Gittának, akinek már az
                  apja író volt, anyja is írónő; aztán Gitta pár évvel idősebb is és lány, ami nagyon sokkal idősebbet jelent. Imrus emléke
                  vihogó, ostoba sóti lányokat idéz, akik mégis oly messze magasban vannak tőle,
                  csak azért, mert lányok!</p>
					<p>Mit is kell megírni, a Gitta leveléről? Imrus szinte megdobban a szótól:
                  “...lehet, hogy elmennek Gádorosra...” - lehet, hogy látni fogja Gittát, a
                  felnőtt Gittát, és beszél vele irodalomról, mert mi másról beszélne? S az nem lesz
                  oly egyszerű dolog, mint a levelét olvasni. A levél, Gitta levele, itt van az
                  asztalon, ahova letette a Döme bácsi délután, dohogva s dohogását minden ürüggyel
                  közölni vágyva: “kondoleáló levél: neked is szól!”</p>
					<p>- Az apja lánya: úgy ír, mint egy komédiás! - Döme bácsi irodalmi kritikától sem
                  tartózkodott; s az ő noteszében csupa elégtelen volt már. - Egy kerékkel többje van ennek is! Lány kezibe
                  főzőkanál való és nem penna! - Döme bácsi igazán nem volt megértő a stílus és az
                  irodalom iránt. A levél azonban itt hevert, s Imrusnak egész más véleménye volt
                  róla, mint Döme bácsinak; már rézsút keresztes, különc írásmódja is imponált.</p>
					<p>“Egyetlen, dédelgetett, ezüst szakállú bácsikánk! Sötét, kietlen éjszaka van. Künn
                  az új évszak első vihara vergődik, mint leláncolt szörnyeteg. Előttem az asztalon
                  klasszikus idők nagy szellemeinek könyvei tornyosulnak, melyeket elsatnyult korunk
                  iskolakönyvekké degradált. De mit nekem éj, vihar s tudomány? Szemem előtt egy
                  kedves, régi, emeletes ház jól ismert képe lebeg, s eszembe jut, hogy van egy
                  szeretett öreg bácsikám, aki úgy él ott, ezüst szakállal és bölcs nyugalomban,
                  mint a mesebeli király az Óperencián... Eszembe jut... és gondolatom
                  elkomolyodik. Szomorú hír jött a nyugodalmas Óperenciából, gyászkeretes írást
                  hozott a posta... A mi kedves, ezüst szakállú bácsikánk egyetlen, javakorbeli
                  férfibarátját ragadta el a sors, s az óperenciai király bús egyedülségben, sivár
                  magányban maradt a régi emeletes házban... Ki hat be a végzet titkaiba, ki hoz
                  vigasztalást a halál sötétségébe? Szállj, szállj, fehér levél, hűséges
                  gondolataink nyomába, ülj vállára szelíd galambként az ezüst szakállú bácsikának,
                  és suttogj fülébe balzsamos szavakat! Súgjad, hogy vannak, akik a távolból hálával
                  és szeretettel gondolnak Reá, s kérjed, gondoljon ő is szeretettel reánk s a mi
                  szent, mártír Édesanyánkra, ki a modern dolgozó nő súlyos keresztjét cipeli. Azt a
                  keresztet veszem már a vállaimra én is: de éj sötétjében, gondok viharában s a
                  tudomány magaslatain sem felejtem el s nem is kicsinylem le az öreg, emeletes ház
                  egyszerűségét és nyugalmát s az én egyszerű, öreg, múlt időkre emlékeztető, ezüst
                  szakállú bácsikámat. Gyttha. Kezeit csókolja hálás
                  unokahúga</p>
					<p>
                  Noémi.”</p>
					<p>Így hangzott a levél, a végén még egy hosszú postscriptummal az Erzsi kezétől, aki
                  a gyászhoz özvegyet reklamált: “Írok Nellinek Gádorosra, és talán a nyáron meg is
                  látogatom: szegény, kétszeresen sújtott asszony!” Döme dörmögött: “Hagyná békében
                  azt a szegény Nellit!”; de Imrus kigyúlt a kilátástól, a Gitta sorai égtek a
                  kezében: ó, ha ő is így tudna levelet írni! Imrus annyi mindent érzett magában,
                  ami kikívánkozott belőle, de szégyellt kitárulni szigorú férfiak, gúnyos pajtások
                  s vihogó, ostoba lányok előtt! Ki érti őt meg? Kinek van fogékonysága ily érzések
                  iránt? Ha legalább meg tudná írni, szép stílusban, egy Gitta-féle gyönyörű
                  levélben mind, ami szívén van; kisírni magát, ha csak írásban is, egy sokat
                  szenvedett, egy különös érzéseket átélt asszony előtt, aki az édesanyja! De
                  édesanyját alig ismerte, és szinte félt tőle; önkéntelenül félt előtte minden
                  szokatlan szótól; s amint irodalmian próbálta kifejezni magát, mint Gitta,
                  megszégyellte. Végül is inkább szárazon s halványan hozta ki panaszát, akár egy
                  tényt vagy hírt a kötelességszerű levél tónusában: “Én most meglehetősen egyedül
                  érzem magamat, mert Döme bácsival nem tudok mit beszélni, és inkább úgy teszek,
                  mintha tanulnivalóm volna, és benn maradok a szobámban. Vacsora után is rögtön
                  feljövök a szobámba, de soká tart, amíg el tudok aludni, pedig nem félek, jóllehet
                  egymagam vagyok az egész emeleten...”</p>
					<p>A különszoba izgalma, félelme s büszkesége tölti be Imrus szívét, nagyobb
                  szenzációnak bizonyulva szinte apja halálánál. Az ajtó nyíl, s Bábi hozza az
                  ozsonnát, kávét és egy zsömlyét, külön Imrusnak, mert Döme bácsi nem ozsonnázik.
                  Amint Bábi kilép, a zsömlye az almáriumba vándorol, hol már egész sor száraz
                  zsömlye lappang: mert Imrus nem szereti a zsömlyét, de ezt restelli megmondani,
                  nehogy kényeskedőnek tartsák. Majd hosszú és nehéz művelet kezdődik: kiszedni a
                  kávéból az apró és ravasz tejbőrfoszlányokat! mert Imrus a tejbőrt sem szereti...
                  S míg kanala idegesen motoz a kávéban, nyugtalan feje formálja már a megunt levél
                  végső mondatait: “Hogy milyen lesz a bizonyítványom, azt még nem tudom, de nagyon
                  tanulok, hogy méltó legyek szegény Api szelleméhez... Nekünk Péter és Pálkor
                  végződik az iskolai év, s akkor egyedül utazom haza a vonaton... Addig is Neked,
                  Nagyanyinak és Jolán néninek kezeit csókolom stb. Ui. A kis Dodót is sokszor
                  csókolom.”</p>
				</div>
				<div type="chapter">
					<head>10</head>
					<p>Egyedül utazni a vonaton: bizonnyal üdítő kilátás; mert a napok rettentő
                  egyhangúságba hulltak vissza, játék és játszópajtás egyformán hiányzott, az iskola
                  hideg vetélkedés palotája volt csak, s a Döme bácsi emeleti szobája valóságos
                  börtön lett Imrusnak, mióta az egész házból csak ehhez az egy szobához volt
                  hivatalos jussa, s úgy érezte, ha csak a kertbe lép, már látogatóba megy Döme
                  bácsihoz; alig is ment oda külön hívás nélkül. Imrus magányosan ült az élet
                  tornácán; s mily unalmas és sivár tornác volt ez! Kaland, akárminő, soha jobbkor
                  nem jöhetett volna. Egyedül utazni a vonaton! - ha csak Gádorosig is. Ám Döme
                  bácsi, váratlan készséggel kijelentette, hogy maga viszi vissza a rábízott
                  fiúcskát anyjához; így a gyermeki várakozások megint megcsalódtak, s Imrus az
                  illedelmes unokaöcs szerepében tette meg az utat, önállósága még a jegyváltásokig
                  sem terjedvén, mivel kocsin mentek. Püspök vitte őket, s Imrusnak eszébe jutott a
                  régi út, mikor nagyanyival kocsizta végig e hegyeket. A kereszt ott állt még, ahol
                  a kispap leesett hajdan, de Imrus már nem borzadozott a meredélyeken. Mik ezek
                  Svájc havasaihoz képest!</p>
					<p>Döme bácsi szinte megfiatalodott Miska halála óta: soha nem volt ily vállalkozó
                  kedvben. Manu propria
                  [32] közölte érkezésüket Cencinek Gádorosra, hol nagy
                  készületek történtek a fogadásra. Nelli maga hozta rendbe a vendégszobát, kissé
                  szívdobogva, mintha félt volna a vendégektől, Nelli maga is megfiatalodott, a
                  sírás megsoványította s légiessé tette, remegett, mint egy csínyt tett kisleány,
                  ha szigorú nagybácsiját várja. Nem látta őt, mióta Sótot egy szál ruhában
                  elhagyta!</p>
					<p>Hány éve is volt már? Mintha csak tegnap lett volna; noha két nagy fiú kora is
                  jelezte ezeket a kiesett és üres éveket, mert Dodó is nagy fiú már.</p>
					<p>Ám Döme és Nelli találkozása csak elképzelve volt érdekes esemény; a valóságban
                  egyáltalán nem. Döme alig szólt egy szót is Nellihez. Ennek a hallgatagságnak
                  Vergilius római költő volt az oka, aminthogy a költők sok mindennek az okai. Imrus
                  ugyanis a hosszú kocsiút délutánján, fölhangolva mégis a lódobogás vidám
                  ütemétől, hangosan kezdte skandálni Vergilius pompás verseit, a negyedik éneket
                  (melynek önszorgalmú betanulása végképp visszaszerezte számára az elveszett latin
                  jelest). Döme foszlányokra emlékezett a versből; Didó királyné szerelme diákkorát
                  idézte vissza, de egyúttal a szép szökevény unokahúgot is, mint egy szerelmes
                  királynőt; az öregúr elszégyellte magát tisztes korához illetlen gondolatain; s
                  mire a gádorosi udvarba értek, mogorvábbnak látszott, mint valaha. Nelli és Jolán
                  illedelmes kézcsókra járultak elébe, csak úgy, mint Dodó, akit Döme kissé kétes
                  elvű pedagógiával aposztrofált.</p>
					<p>- Különb ember légy, öcsém, az apádnál!</p>
					<p>E szigorú paranézis után kicsomagolta az ajándékokat, melyekkel telezsúfolta
                  kofferét; Nelli is kapott egy gyöngyház legyezőt, mely a Cenci vizitszobájába
                  került, a szalonasztal csecsebecséi közé. Nelli alázatos kézcsókkal köszönte meg
                  a prezentet, noha legkevésbé sem örült neki (nem is használta soha, csak Jolán
                  vitte egyszer magával valami koncertre).</p>
					<p>Imrus, mint a család büszkesége és reménye szerepelt, s Döme kérkedve adta át,
                  mintha az ő érdeme lenne, hogy visszakerült az eminens.</p>
					<p>Egyébként inkább csak Cencivel társalkodott Döme, többnyire a szőlő bajairól, mert
                  mi más téma lehetne Gádoroson? A szőlőt új kórok fenyegették, előbb a
                  peronoszpóra, aztán a lisztharmat, s Döme valósággal diadalmaskodott:</p>
					<p>- Rég megmondtam én, hogy ne költs reá!... Kellett tinektek amerikai?... Ruinálod
                  magad avval a szőlővel!</p>
					<p>Cenci csak a földet döfködte botjával; kinn ültek a padon a ház előtt, mint
                  valamikor a Döme kertjében, mikor Cenci látogatott Sótra. Cenci kajánul Jozsóra
                  apellált, megmaradt fiára, aki jussot tarthat a szőlőhöz.</p>
					<p>- Te eladhattad, neked nincs már fiad! - Tudta, hogy fáj a szó, mely a szegény
                  Ákos halálára célzott; de öregek voltak mind a ketten, s már játszottak a
                  halállal, a magukéval és a másokéval: csipkedték és ingerelték vele egymást. Döme
                  viszont avval csípett vissza, hogy Jozsó felesége felől érdeklődött. Jozsó elvette
                  a kálvinista paplányt; s Döme jól tudta, hogy a házasság nincs ínyére Cencinek.
                  Cenci ugyanis ellene volt a vegyes pártinak: nem mintha előítéletet táplált volna
                  a más vallás iránt; de bölcsen jobbnak vélte, ha a házastársak egy templomba
                  járnak, s szívós fajösztönnel félt minden idegenségtől, mely a családba jut. Talán
                  kedvébe is akart maradni a maga Istenének, kihez már közeledett; aztán korállotta
                  a Jozsó házasságát, míg ki nem tisztulnak az adósságból: noha a Jozsó már albíró
                  Pesten, de a lánynak meg nincsen semmije. Mégis: Cenci okosabb volt, hogy sem a
                  fiatalok dolgába szólt volna, s nem hadakozott a megtörténttel.</p>
					<p>- Meglett ember már, a maga ura! - mondta. - Ő lássa, hogy mit tesz!</p>
					<p>- A maga ura! a maga ura! - dohogott Döme, s régi haragja robbant újra az egész új
                  generáció ellen, amely nem tudja józanul nézni a dolgokat, s vakon megy a maga
                  feje után. - A lányod is intő példa lehet! - És Gyulát hányta föl, kinek mindenütt
                  jelen kellett lenni, ha máshogy nem, legalább beszédben vagy gondolatban. -
                  Hallatott-e magáról azóta?</p>
					<p>Hallatott; ő ne hallatott volna? Sőt egyszer megjelent Gádoroson. Ez mindjárt a
                  Nelli utolsó pesti útja után volt, csakhogy Cenci mind ez ideig nem szólt róla
                  senkinek. Cenci tudott hallgatni; s legkevésbé beszélt a lányainak, akik nem is
                  sejtettek az egészről semmit. Gyula nagy garral jött, imádott asszonyáért, aki
                  megbocsátott neki, s fölkereste őt sivár tanyáján; mert “megérezte”, hogy ő volt
                  az “ismeretlen hölgy”. Mi lehetett az igazi célja, azt Gyulánál nehéz lett volna
                  megmondani; Cenci szerint pénz kellhetett neki; de ezúttal emberére akadt, magát
                  Cencit érvén a kapunál.</p>
					<p>- Hát te mit akarsz itt? - riadt elébe az öregasszony, s Gyula hiába hivatkozott
                  egyetlen fiára, kit még nem is látott, s akihez természet adta joga van. -
                  Eljátszottad te már a jogodat! - Cenci még botot is emelt rá, s valósággal
                  kibotozta a házból, ahova nem is mert többet visszajönni.</p>
					<p>Döme jót kacagott ezen, öreg kacagással.</p>
					<p>- Úgy kell neki! És nem is írt azóta?</p>
					<p>- Persze hogy írt! De már régen nem ír, mert minden levelét visszakapja. Én magam
                  kanyarítom rá mindegyikre hogy: “Vissza!” Biztosan pénzt
                  kér a pernahajder, mert mibül él az ilyen, ha nem pumpolásbul?</p>
					<p>Döme kétszer is látta az újságban Gyula nevét: először valami találmányáról írtak;
                  majd meg “magánkutató” irodát nyitott, azaz spicli lett: nem magyar embernek való
                  mesterség! Döme mindig visszatért a tárgyra: valami marta, izgatta belül, hogy
                  Gyuláról beszéljen. Jólesett dühösen nevetni rajta, fölényesen megadni, hogy:
                  nevezetes ember ez a Gyula!; sajnálni, mint szerencsétlen flótást, elzüllött
                  zugfiskálist... Döme odáig ment, hogy fontoskodva hozzátette:</p>
					<p>- Kár érte! Ta-gad-ha-tat-la-nul zseniális!</p>
					<p>Este volt már; por ülepedett az alkonyodó utcán, s a megkésett akácok őrjöngve
                  ontották illatukat. Nelli jött, félénken és halkan jelenteni, hogy kész a vacsora.
                  Döme hirtelen mogorva lett, rá se nézett a szép, sugár alakra (mert Nelli
                  alakjának nem ártottak az évek). Reggel korán befogatott, minden marasztalás
                  ellenére, és egyenest hazahajtatott Sótra.</p>
					<p>- Ez is bolond ám! - kommentálta Cenci.</p>
				</div>
				<div type="chapter">
					<head>11</head>
					<p>Az esteli beszélgetésen, mikor Gyuláról esett szó, jelen volt véletlen Imrus is,
                  valami könyvet lapozva Cenci mellett a padon; nem gondolták, hogy különösebben
                  odafigyel. Nem is igen figyelt; se tónusa, se tartalma nem volt előtte ismeretlen
                  a beszédnek; hallott ő Gyuláról máskor is, s magában az ő pártjára állt. Irigyen
                  és szinte lázadó bálványozással gondolt e különös hősre: mert kaland és zseniális
                  züllés bizonyára szebb, mint itt unatkozni, Sóton vagy Gádoroson. Gádoroson még
                  jobban unatkozott; kétségbeesve kutatott a padláson régi folyóiratokért, poros
                  kötegekben hordta le a Fővárosi Lapok megsárgult
                  évfolyamait, amelyek valaha Nelli és Jolán olvasmányai voltak, amennyiben ők
                  egyáltalán ráértek a háztartás mellett még olvasni. A padláson fülledt meleg
                  uralkodott, vén ládákban avult írások porladtak, s különös volt kinézni a csöpp
                  bádogablakon a szembenéző toronyórára s a kerek szőlőhegyek fölött tomboló
                  napfényre. Az egyik ládából ismerős könyv került elő: Kováts Laci versei, ugyanaz,
                  ami otthon apjánál két példányban is megvolt s ugyancsak Gyula kezétől dedikálva.
                  Csakhogy ez még cikornyásabb dedikáció volt, rejtelmes célzásokkal s szinte
                  eksztatikus költőiséggel; a dedikáció Nellinek szólt, s a könyvet Cenci vitette a
                  padlásra, hogy ne kerüljön lánya szeme elé; mert Jolán kíváncsiságból átvette a
                  csomagot, s Cenci még arra sem tartotta érdemesnek, hogy vesződjön a
                  visszaküldésével. Imrus levitte a könyvet a többi közt, s eltette, mint valami
                  romantikus ereklyét; de anyjának nem mert szólni róla.</p>
					<p>Imrus ez időben már végképp eldöntötte, hogy író lesz: mert
                  cselekvés lehetőségét nem ígérte e szürke századvég: csak a fantázia számára állt
                  nyitva tér és hír.</p>
					<p>De a fantázia is különösen szárnyaszegettnek látszott ez években. Imrus a verseket
                  nem is olvasta; unalmas szólamokkal voltak azok tele; a hazafiság anakronizmusnak
                  hatott e versekben, s szinte anakronizmusnak hatott a szerelem is: mert hol már a
                  régi regényes szerelmek? Tehát csak regényt falt, azaz meséket; de ebben is volt
                  valami hiba; a regényírók szégyellni kezdték a hazugságot, s mégsem merték az
                  igazat megírni; tehát jelentéktelent írtak, s unalmasak lettek; noha az volt a
                  konvenció, hogy az Asszony sohasem unalmas: a szerelmes, a házasságtörő, a
                  szeszélyes, az örök, a titkos Asszony! Imrus rettegte ezt a rejtelmes és
                  nagyszerű Asszonyt, és egyúttal dobogott feléje; a templomban, a “szagos miséken”
                  lopva nézegette az elefántcsont táblás imakönyvek fölé hajló lányfejeket,
                  melyeket ebben az évadban széles, fonatos hajkoszorú kerített mint titkok és álmok
                  kosarait; s néha elfogultan üdvözölt az utcán egy-egy sugár nőalakot, valamely
                  ismerős gádorosi família lányát, kivel életében tán két szót se váltott. Imrus
                  szívdobogva gondolt rá, hogy talán e nyáron meglátja Noémit; addig is verseket írt
                  hozzá, mert van-e jobb téma, mint a rég nem látott ideállal való találkozás? De
                  hazugság volt ez is, hisz ennek az ideálnak még arcvonásaira sem emlékezett. Mikor
                  jön már a valóság, az Élet, melynek létezéséről, mint egy zálogot őrizte anyja
                  szerelmesének írását ama verseskönyvben?</p>
					<p>De ha anyjára nézett, a sápadt, migrénes asszonyra, aki talán soha életében nem
                  olvasott végig egy regényt, s alig látszott törődni mással, mint házi ügyekkel s
                  gyermekeinek harisnyáival: elképzelni sem tudta, hogy ő ama romantikus kaland
                  hősnője, s Jókai-mesékhez menekült.</p>
				</div>
				<div type="chapter">
					<head>12</head>
					<p>Hintássék azonban csakugyan megjöttek, nem Nelli kedvéért, mintErzsi lúdbőrözve
                  írta, hanem a Juli nénihez, aki újabban Gádorosra költözött, mert ott olcsóbb volt
                  az élet. Juli néni nagyon jól érezte magát Gádoroson; házat és szőlőt vett, a
                  legjobb időben, igen olcsón, s a nyelve szőtte hálót hamarosan kiterítette az
                  egész városkára. Sót már túl nagy is volt ehhez: Gádoroson belátott az emberek
                  szívébe és kéményei alá.</p>
					<p>Nellinek teljesen megbocsátott Juli néni. A Pletyka az örömök sarkában vicsorog; s
                  Nelli szomorú volt. Nelli “lelkiismeretlen csábítás áldozata” volt. Különben is:
                  Nelli a Cenci néni leánya, s ez bizonyos salvus conductus
                  Gádoroson. Ám Nelli és Erzsi találkozását meglesni mindenképp ínyenc téma, s Juli
                  néni maga vezette Erzsit és lányait Cenciékhez. Délután érkeztek váratlanul; Imrus
                  épp a lugasban olvasott, s izgatottan ugrott föl, mikor a négy női alak belengett
                  a kapun.</p>
					<p>- Istenem, az Imruska! Hogy megnőtt már! - sápította Erzsi.</p>
					<p>- Alig ismertem rá.</p>
					<p>- Megyek, hívom Anyit! - sietett Imrus eltűnni, leültetve az érkezőket a szalonban
                  s alig pillantva közben a lányokra, akik felnőtt, idegen hölgyeknek
                  látszottak.</p>
					<p>Nelli helyett előbb Cenci és Jolán mentek be a vendégekhez, míg Nelli,
                  szívdobogva, oly soká öltözködött, hogy már érte kellett küldeni Jolánt
                  sürgetőnek.</p>
					<p>Végre Cenci maga is utánuk ment, és elhozta lányát, aki, felelve Erzsi hangos
                  csókjaira, szótlanul leült egy plüssfotelben.</p>
					<p>- Meddig maradtok itt? - kérdezte Jolán Gittától, míg Cenci néni Erzsit tartotta
                  lefoglalva.</p>
					<p>- Ó, csak egypár napig - felelte Gitta. - Nekem vissza kell mennem a kollégiumba,
                  ahonnan szünidei tanfolyamra küldenek ki Svájcba; Noémi pedig hivatalba megy. De
                  előbb még Döme bácsit akarjuk meglátogatni Sóton. Az ember igyekszik megfelelni a
                  konvencióknak - tette hozzá fölényes mosollyal s Jolán számára kissé
                  rejtelmesen.</p>
					<p>Jolán mindenképp ki akarta fejezni bámulatát e művelt és modern fiatalság
                  iránt.</p>
					<p>- Igazán? Svájcba? Ne mondd! És bírod a nyelvet?</p>
					<p>Jolán a németre gondolt, de Erzsi, aki fölkapta a szót, már hangosan tárgyalta,
                  mily járatosak lányai a franciában is: Gitta valóságos nyelvtalentum, s már Noémi
                  is egész folyékonyan elkonzervál. Jolán valósággal lelkendezett:</p>
					<p>- Ó, hogy irigyellek benneteket!</p>
					<p>De Nelli, különös emlékektől meglepetten - mert az első látogatás jutott eszébe,
                  amit valaha szegény Miskával Hintásséknál tettek - és, nem tudni, miért,
                  belsejében kissé ingerülten, megjegyezte csöndes szóval és közbevetőleg, hogy
                  Imrus is már szép előhaladást csinált a francia nyelvben.</p>
					<p>- Vraiment. Vous parlez français?
                  [33]- kérdezte Noémi, kacéran vetve föl csillogó, kék
                  szemét a zavart Imrusra.</p>
					<p>- Beszélj egy kicsit a kislányokkal! - biztatta Nelli fiacskáját, a Dictionnaire-re gondolva, mely a sóti zongoráról lassanként
                  Imrus könyvei közé került.</p>
					<p>- Oui, un peu
                  [34] - felelt a fiú, fülig pirulva s voltaképp
                  hazudva, mert beszélni sohasem beszélt még senkivel, s éppen hogy valamivel többet
                  forgatta a Grammaire-t, mint anyja.</p>
					<p>- Miről beszéljek? - kérdezte aztán mosolyogva és tanácstalanul, mikor észrevette,
                  hogy mindenki elhallgat, és várakozásteljesen ráfigyel.</p>
					<p>- Il fait chaud
                  [35] - kezdte Noémi, mintegy segítésképpen s
                  megzavarhatatlan bátorsággal elmondva a tíz-húsz francia mondat egyikét, amiket az
                  iskolai mademoiselle-től tanult: mert Noémi sose volt jó
                  tanuló.</p>
					<p>De Imrus e szavakból csak valami fess-félét értett ki, mert
                  a szavak írásbeli képéhez volt szokva, s fülei nem ismerték az idegen
                  hangokat.</p>
					<p>- Comment? Comment?
                  [36] - kérdezte kétségbeesetten, s már-már úgy tett
                  volna, mintha értené, s egy hazárd oui-jal akarta elintézni
                  a kérdést, mikor Gitta kissé gúnyos tapintattal segítségére jött.</p>
					<p>- Azt mondja, hogy nagyon meleg van - mondta, s azonnal elfordulva, mintegy
                  megvetőleg, az általános társalgásba elegyedett, mely most Noémi dicsérete körül
                  forgott, legtöbb részről sajnálkozó tónusban, mert nem borzasztó-e elgondolni,
                  hogy ez a piros matrózblúzos kislány, aki külsőleg csak olyan, mint egyéb
                  kislányok, nemsokára egy komoly hivatal rácsai mögött fog ülni, sőt írógép
                  előtt?</p>
					<p>- Gépírást tanul és gyorsírást; azért kell még a nyáron Pestre mennünk -
                  magyarázta Erzsi hencegve. - Őszre egy bankban fog állást kapni.</p>
					<p>- Nem félted? - akarta volna kérdeni Nelli, de az utolsó pillanatban torkán akadt
                  a szó, mert hogy fordulhatna ő egyenes beszéddel Erzsihez? Különös csönd támadt, s
                  Gitta hiába fejtegette agresszív hangon a nőemancipáció modern elveit. Juli néni
                  felállt, s búcsúzni kezdett, mintegy csalatkozva; mert a Kíváncsiság szelleme
                  valóban éhen maradt ezen a délután.</p>
					<p>- Ó! még egy kis bort és piskótát! - szaladt Jolán, az egyetlen, ki még nyújtani
                  szerette volna ezt a látogatást, mely egyhangú életében így is szenzáció volt.
                  Imrus már se nem hallott, se nem beszélt; vörösen ült helyén, saját szégyenében
                  elmerülve. Erzsi maga sem volt nagyon elemében, mert Cenci jelenléte feszélyezte
                  indiszkrétebb kitöréseit, akitől különös nagy respektusa volt. Csak elmenetnél
                  csinált jelenetet, már az udvarban, mikor a kis Dodót meglátta; a fiúcska ott
                  ugrándozott a félszerben, s indiánordítással szaladt előre a zajra; de megállt,
                  fintort vágva, amint a vendégeket meglátta, mert nem nagyon szerette a néniket és
                  obligát csókjaikat. De Erzsi már rohant feléje, szenvedélyesen és
                  visszatarthatatlan, a gyűlölt csókok egész arzenáljával.</p>
					<p>- Ó, a Gyula fia! - kiáltotta. - A Gyula fia! A Gyula fia! - S hisztérikus könnyek
                  törtek elő, a kert lombjai, mint színpadi díszletek, rezzentek meg az egyetlen,
                  felejthetetlen, hűtelen férfi nevére, míg Nelli sápadtan, mint bűnös vetélytársnő,
                  de alázatosan, mint egy vezeklő, állott a sötét orgonabokrok hátterében, ijedten
                  hátrálva a könnyes és égető csókok elől, melyeknek vihara most őt érte sorba.</p>
				</div>
				<div type="chapter">
					<head>13</head>
					<p>Valami hiányzott itt; talán Gyulának kellett volna visszajönni; nélküle a sóti és
                  gádorosi tragédiák csak féltragédiák maradtak, és mindennap belefúlt a
                  mindennapba. A nagy jelenetnek, mely elé annyi várakozás és izgalom remegett,
                  egyetlen eredménye az volt, hogy Imrus nekifeküdt a Grammaire-nek és Dictionnaire-nek, ezúttal teljes
                  komolysággal, szigorú leckét adva önmagának, korán kelve, rettenetes szégyenétől
                  fűtve, hogy szembeszálljon a verbes irréguliers
                  [37] lélekölő hadseregével. Szerelem helyett szégyen
                  és Dictionnaire bizony elég szomorú sors egy fiatal
                  szívnek; de legalább jó szer az unalom ellen; a kíváncsi ész a grammatikában is
                  találhat érdekest, ha nincsen egyéb olvasnivalója; mert mi lenne érdekes ezen a
                  világon? Talán csak az otthon unalmas; mert mit ér tanulni, olvasni, elképzelni
                  messze és idegen életeket, ha senkinek sem beszélhetünk arról, amit tanultunk,
                  olvastunk, elképzeltünk? Imrus megleste, mikor Jolán néni néha valami
                  javítnivalóval a varrógéphez ült, hogy a géplárma szüneteiben fölolvasson neki;
                  de Jolán a legérdekesebb helyen fölugrott, s a konyhába szaladt. Majd Dodót akarta
                  franciára vagy latinra tanítani; de a kisfiú temperamentuma nem tűrte a leckék
                  kényszerét, s noha jó esze volt, kaján huncutsággal kerülte el a tanulásra
                  szolgáló alkalmakat, egy csöppet sem ismervén el érdekesnek azt, amit Imrus
                  érdekesnek tartott: bizonnyal elég ok vérig bosszantani egy mohó kis tudóst.</p>
					<p>Augusztus végével megjöttek Jozsóék Budapestről: Jozsó most is, mint máskor, úgy
                  vette ki szabadságát, hogy a szüretidőt otthon tölthesse. Anyósa, az özvegy
                  református papné, szegény volt, mint a templom egere, s vidéki rokonainál lakott,
                  “hogy ne zavarja leányának házi békéjét”: Jozsóék tehát nem is szállhattak
                  máshova, mint Cenci házába, ahol bőven volt hely. De Jozsót nem is lehetett volna
                  rábírni, hogy máshova szálljon; oly mélyen gyökerezett benne az apai házhoz és
                  szőlőhöz való ragaszkodás, hogy egész éven át azokról a hetekről álmodozott,
                  melyeket ott tölthet. Mióta nős ember volt, kétszeresen gazdának érezte magát; s
                  ez megnyilatkozott abban az okvetetlenkedő féltékenységben is, amivel a jussához
                  ragaszkodott, ha szőlő vagy kert legértéktelenebb termékéről volt is szó.
                  Hajnalban kelt, s ballagott a hegyre; a munkához még nem sokat értett; de éles
                  gazdaszeme számon tartotta a munkások minden mozdulatát s minden korty lőrét, amit
                  megittak; éppúgy, mint a szőlőfürtöket és mandolaszemeket, amiket testvéreivel
                  elosztott. Ragaszkodni a magunkéhoz: minden igazságosság alapja; s csupán a
                  magunk javára tévedni: minden gazdaságé. Jozsó mértéke is gyakran tévedt a saját
                  javára, kivált Nellivel szemközt, aki úgysem törődött semmivel, s a maga részét is
                  Jolánnak hagyta. Cenci nem bánta ezt, még inkább pártját fogta Jozsónak; mert nem
                  rossz az, ha a gazda olyan szent, akinek maga felé görbe a marka.</p>
					<p>- Jó gazda lesz - mondta. - Úgy kell tinektek, mért engedtek neki?</p>
					<p>Jolán nem is állt az engedékenység alapján, s a nagy, közös házban egymást érték a
                  veszekedések. De csodálatos módon ezek a veszekedések nem Jolán és Jozsó között
                  játszódtak le, még kevésbé Jolán és Emma közt, akinek mindenből a legjobb rész
                  dukált, a legszebb gyümölcs s a legpuhább vánkos a présház előtti meszelt
                  vályogpadon.A veszekedések Jolán és Nelli közt folytak: hisz mindennek Nelli volt
                  az oka a maga gyöngeségével és gyámoltalanságával, amivel még arról is lemondott,
                  ami kimért és kiszabott jussa volt. Emma a vendégjogát élvezte, s a család
                  egyetlen férfitagjának védelme alatt állt. Ez vele szemben még Jolánt is
                  lefegyverezte; de Nelli azonkívül is valósággal félt Emmától és teljesen
                  megalázkodott előtte. Emma asszony volt, mint ő... rendes asszony, mint amilyen ő
                  volt valaha... Emma talán titkos megvetéssel néz rá... Emmával szemben akaratlan
                  is dadogni kezdett...</p>
					<p>S így történt, hogy Emma, mint igazi úrnő s fiatal királynő, tétlenül nyaralt
                  Cenciéknél, s míg Jolán és Nelli az örök “kis svábbal” vesződtek, és törték
                  magukat a ház körül, ő egész délelőtt az udvar közepén hevert a napon - mint
                  Tardits ajánlotta idegesség ellen - egy valódi “nyugszékben”, melyet Jozsó a sóti
                  Schapringertől hozatott egy ismerős komissiójával: hallatlan fényűzés Gádoroson!
                  Emma unalmát ilyenkor a Pestről magával hozott Új Idők és a
                     Magyar Dekameron kötetei űzték, s lassanként Imrus is,
                  elpártolva a nehézkes Jolántól, Emma mellé szegődött, mint régi és gyakorlott
                  felolvasó. Emmának hízelgett a felnőtt fiú hódolata: mert mely várúrnő ne kívánna
                  apródot? Várúrnő és apród: lehet-e regényesebb viszony? Imrus azonban nem volt
                  elfogult, mint más nővel lett volna: hisz Emma nagybátyjának felesége volt, s
                  tulajdonképp “néni”. De mégis más, mint a Jolán néni! Imrus bizonyos lelkesedéssel
                  állt mindenben az Emma pártján. Ő legalább nemcsak a konyhával törődött! Ő ismerte
                  a Gyurkovics lányok-at és A dolovai
                     nábob leányá-t. Ő mindig ráért a felolvasást meghallgatni. A kert fülledt
                  párákban úszott a színes üveggömbök között, Emma unottan dőlt hátra a
                  nyugszékben, s Imrus hangja és fantáziája ambiciózusan iparkodott elevenséget
                  adni a tucatnovelláknak, melyek könnyű életet és könnyű szerelmet hazudtak e
                  fojtott légkörbe:</p>
					<p>- “Mikor láthatom önt viszont, márkinő?</p>
					<p>- Barátaimat naponta kettőtől háromig szoktam fogadni.</p>
					<p>- Eszerint megengedi, hogy négytől ötig tegyem tiszteletemet.</p>
					<p>- Hogyan? nem akar barátom lenni?</p>
					<p>- Akarnék... de nem bírok - s a diplomata felsóhajtott -, a barátság roppant
                  langyos érzelem...</p>
					<p>- Ó, ó... íme, egy vallomás.</p>
					<p>- Nem: egy gyónás.</p>
					<p>- Tehát egy feloldandó bűnről van szó?</p>
					<p>- Nem tudom, mert először érzem azt... amit érzek.”</p>
					<p>Imrus néha jobb szeretett volna valami Verne-regényt olvasni, de hát mégiscsak ez
                  volt az igazi, felnőtteknek való irodalom, s mindenesetre ez kellett Emmának.</p>
				</div>
				<div type="chapter">
					<head>14</head>
					<p>Döme egy napon fölnyitotta a távollevő Imrus szekrényét, és hatvanhét darab száraz
                  zsemlyét talált benne: akkor tűnt ki, hogy a fiúcska a reggelihez és ozsonnához
                  kapott zsemlyét, ahelyett hogy megette volna, mindig az almáriumba dugta. Nem
                  tudni, mi tragédia lehet hatvanhét száraz zsemlyében? Csakhogy Döme dühe nem
                  ismert határt; dühében becsapta a szekrényajtót, s viszont nyitva hagyta a
                  madaras szoba ajtaját, csoda, hogy csak egy madár repült el, megijedve az öregúr
                  teremtettéitől. Dömének csak a földszinten jutott eszébe az, amit tulajdonképp a
                  szekrényben keresett: a régi tölténytáska, földbe szúrható táboriszék, síp és
                  pohár, s a többi rég nem használt vadászkellékek voltak ott elrakva az alsó
                  polcon, mióta a madaras szobából kikerültek; míg a felsőbb emeleteket Imrus
                  fehérneműje foglalta el. Augusztus elejétől már szabad volt fogolyra lőni, s Döme
                  vén vadászszíve repesett, mint az őszi madarak, kik most kapatták szárnyra
                  fiókáikat. Hosszú évek óta először érezte az erőt és kedvet, hogy megint puskát
                  fogjon a kezébe. De talán nem is annak a puskának örült, amit ő fog a kezébe,
                  hanem amit Imrusnak fog ajándékba adni az első elejtett fogolyért. Imrus még nem
                  jött meg; de az augusztus itt volt már, s Dömét elfogta a türelmetlen láz: kutatni
                  legalább vadászholmija közt, előkeresni a patrontáskát és táboriszéket!</p>
					<p>Mindez ott volt az Imrus szekrényében.</p>
					<p>De abból a szekrényből hatvanhét száraz zsemlye meredt rá, s Döme most már vissza
                  se ment a patrontáskáért és táboriszékért. Megette a fene az egészet! Az egészet,
                  vadászatot, puskát, fiókát, mindent! Ha nem szereti a zsemlyét, hát miért nem
                  mondta? Kuttyateremtette!</p>
					<p>- Ne lábatlankodj itt, te gazember! - Ez Zsónnak szólt, a vén, sárga vizslának,
                  akit talán szintén késett vadászizgalmak hevítettek, s lihegő nyelvvel ugrált
                  gazdája körül, míg az öreg lábak rúgása föl nem riasztotta mámorából, hogy
                  szédületből szédületbe esve, őrült vonítással rohant az udvarra, s leomlott a
                  napsütött téglajárdán, gyomrát és veséjét fájdítva s oly betegséggel, melybe
                  nemsokára belepusztult.</p>
					<p>Döme ellenben ott szédült a lépcsőházban, s a sima, barna faoszlopba kellett
                  kapaszkodnia, hogy el ne essen. A faoszlop egy helyén szálkás törés volt, az is
                  már fényesre csiszolva az időtől, Döme ujjai ezeken a simára kopott szálkákon
                  jártak föl és alá, a düh izgalmában, mely mellét fullasztotta. Ha nem szereti a
                  zsemlyét, miért nem mondta meg? Magyar ember nyíltan és őszintén megmondja, ami
                  kívánsága van! Magyar ember nem rakja szekrénybe a titkot és a zsemlyét hónapokon
                  át! Kuttyafíkomterremtette! Micsoda vér folyik ebben a kölyökben, aki még a
                  kabátját is mindig begombolva hordja a mellénye fölött?</p>
					<p>Döme nem tudta volna megmondani, mi van a hatvanhét száraz zsemlyében, ami őt ily
                  rettenetes méregbe sodorja? De ez a hatvanhét zsemlye olyan volt, mintha a világ
                  száradt volna ki körülötte, mintha öreg szívének megmaradt tápláléka száradt volna
                  ki. Ki szereti még őt, ki fordul bizalommal hozzá, ha ez a fiú is így bezárkózik
                  előtte? Döme iszonyú keserűséggel jött haza Gádorosról. Úgy érezte, hogy semmi
                  köze már senkihez, s még Cenci is ráolvasta, hogy egyedül van, s a fia rég
                  meghalt. Iszonyú irigység töltötte be szívét Cenci iránt... Akkor jöttek ezek a
                  Hintássék, no hiszen épp jókor! Mindenki csak pénzt akar tőle, ilyen hisztériás
                  bolond asszonyok! Döme örült, mikor egymaga maradt az üres házban, nem várva mást,
                  csak Imrust és a vadászszezont... De micsoda gyerek ez, aki a zsemlyét hónapokon
                  át gyűjti a szekrénybe! Az apja még csak pecsovics volt, ez meg már a lelkében is
                  német! Ez a hatvanhét száraz zsemlye minden nyíltság, őszinteség, minden bizalom
                  és szeretet tökéletes hiányáról beszélt. Nem érdemes jót tenni senkivel, romlik a
                  világ, a fiatalság hálátlan. Mi lesz ebből az országból? Még a madarak is
                  elröpülnek! akiket a saját kezükön etettünk! Csak voníts, vén kutya! Döme
                  elhatározta, hogy Imrust is kiteszi a házából, menjen kvártélyba akármilyen
                  kosztadó asszonyhoz, ő bizony nem vesződik ilyen kölyökkel!</p>
					<p>Odakünn, a tomboló augusztusi napon, kínlódott a megrúgott kutya, vonítva s a sors
                  rettentő igazságtalanságában, fetrengve.</p>
				</div>
				<div type="chapter">
					<head>15</head>
					<p>Döme mégiscsak visszavette Imrust, noha a fiú talán maga is jobb szeretett volna
                  idegen kosztadóhoz menni: de Cenci úgy vélte, hogy Imrus helye Döménél van, s
                  Cenci szava döntött. Azonban Imrus a zsemlyékkel történt eset óta vadabb volt,
                  mint bármikor azelőtt: bezárkózott a szobájába, vagy egyedül kószált a városban, s
                  Dömét csak az ebédnél látta; vacsoránál ritkán, mert mire kószálásairól hazajött,
                  a bácsi már többnyire ágyban volt. Öreg testek és szívek jól érzik magukat a
                  paplanok közt, mint seb a kötésben; mielőtt egy keményebb és hidegebb ágyba
                  ereszkednének. Dömét Bábi gondozta, a szótlan öregasszony, akinek mind több hely
                  jutott a házban, s bizonnyal a végrendeletben is; Imrus be se mert menni a
                  szobába, s szólni sem, hogyha nem kérdezték. Döme megtette a nagybácsi
                  kötelességét; adott kosztot s kvártélyt, azontúl nem akart mérgelődni a
                  “kölyökkel”.</p>
					<p>Imrus most egészen magára maradt; az iskolában nem sokat törődtek vele, mióta apja
                  halála nem volt többé szívet megindító újság. Ki törődik egy árva diákkal, aki
                  gyermekszépségét, kedvességét napról napra veszti, hangja változik, mozdulatai
                  ügyetlenek, kerüli az embereket, pajtáskodni sem tud, s még tanulmányait is mindig
                  újra elhanyagolja, mert képes hősi erőfeszítésre, de nem kenyere a kitartás? A
                  nyári apródszerep, a gádorosi kert oly gyorsan hulltak a messzeségbe, mint egy
                  álom; noha még álomnak is szegényes volt ez; de álomnál is semmibb a valóság,
                  amibe Imrus élete beleesett. E semmi falait a francia szótár és - Shakespeare
                  képezték. A francia szótár nagyon vastag falnak bizonyult, alig volt remény
                  hamarosan keresztülvájni; de Shakespeare-ből valami nyíltság lengett feléje, noha
                  unalmas iskolai magyarázatokon, rossz fordításokon s azonfelül még három
                  évszázadon át. Nyíltság és nagyság, amilyent e fin de
                     siècle fantáziája nem adhatott; Shakespeare nem kerülte az élet szennyes
                  és titkos dolgait, de nem kerülte patetikus nagy szépségeit sem, filozofikus mély
                  kérdéseit sem. Ez nem a “jóízű” anekdoták és diplomataflörtök irodalma volt. A
                  szegény pincelélek lázasan nyújtotta kacsait e hozzátévedt messze fény felé, s a
                  gimnáziumban híre ment, hogy Imrus az “összes Shakespeare”-t olvasta. Ez a hír nem
                  keltett osztatlan rokonszenvet.</p>
					<p>- Az is bolond, aki Shakespeare-t olvas, ha nem muszáj - szólt Várkonyi Béla, az
                  első eminens -, Shakespeare unalmas vacak, a tanárok
                  találták ki. - Ám a tanárok is úgy vélték, hogy elég Shakespeare-ből, amennyit az
                  iskolában úgyis “olvasunk”. Sőt Gombos Cirill, az osztályfőnök, a szobájába
                  hívatta Imrust, és jóakarattal figyelmeztette:</p>
					<p>- Szép, szép az a Shakespeare, de mit ér, ha kötelező dolgait elhanyagolja
                  miatta?</p>
					<p>Imrus a hóna alá csapta Hamlet-et, és a dán királyfi
                  nyomait követve, megindult vele egyenest a temető felé. Élet és halál problémái
                  vájkáltak fejében: mert nem jobb lenne-e meghalni, mint tétlenségben s unalomban
                  bolyongani s tűrni “a hivatalnak packázásait” - azaz a tanárok intéseit? Imrus
                  kész volt a csüggedés végleteire. Semmi se történik, csoda nem jön, és őbelőle
                  úgyse lesz soha semmi. Őt nem szereti senki; ő se szeret senkit; csak sötét vágyak
                  és gőgök rágják. Imrus hőstettet látott volna az öngyilkosságban, s mogorván
                  tűnődött: “mért szegezte az Örökkévaló ellene kánonát?” Bökkenője Hamlet bökkenője
                  volt: mert a modern holló még az oltári galambbal viaskodott benne, mint
                  Hamletben, “Lenni vagy nem lenni...” Romantikus kamaszlábak
                  gyakran visznek a temetőbe: noha Imrust ott Ophéliák sírjai helyett csak atyjának
                  szelleme várta még; ki talán kénköves lángok közt lakik, “nem
                     gyónva, kenve, nem áldozva meg;” mint a Hamlet atyjáé. “Apád sírját
                  megkoszorúzd ám!” - írták Imruskának az évforduló napján Gádorosról, s az
                  őszirózsák hervadt kísértetei még ott zörögtek a fejfa körül. Ily hervadt
                  kísértetek zörögtek Imrus fejében is; régi tűnődések és babonák, egy erős fogadás,
                  mely teljesítése esetén a hitetlen apa lelki üdvösségét ígérte magának az Égtől
                  zálogul... Gyerekes bolondság! szerencsére! mert mi lenne, ha ezekben a babonákban
                  igazság volna, s ezeket a fantazmagóriákat komolyan kéne venni?</p>
					<p>Az “erős fogadás” csöppet sem bizonyult erősebbnek, mint Ádám fiainak más
                  fogadásai; Imrus élete ment tovább a gyengeségek és kárhozat útján, mely “minden
                  húsnak útja”: s meghalt apjának emléke a kénköves lángokból lengett felé: ó,
                  szegény királyfi!</p>
					<p>Imrus hangosan szeretett volna sírni: talán ha apja élne, minden másként
                  volna!</p>
					<p>A temető mellett a poros vásártér nyúlt, közepén a vén puskaporos torony, mely
                  előtt egy fegyveres baka járt föl és alá; libák gázoltak a letaposott gyepen, s a
                  hepehupás tér egy helyütt, mintha elmetszették volna, hirtelen alábukott a
                  semmiségbe. Ott már csak a szürke ég kezdődött. De jobbra sivár körhinta
                  muzsikált, s valami szolgálóleányok jöttek összefogózva, egyikük belevihogott az
                  Imrus szemébe.</p>
					<p>Alkonyodott. Imrus ment hazafelé, egy kissé görnyedten, hóna alatt a Hamlet-tel s lelkében kifejezhetetlen kavargásaival: ó,
                  vidám kamaszkor!</p>
				</div>
			</div>
			<div type="group">
				<head>ÉLET ÉS IRODALOM</head>
				<div type="chapter">
					<head>1</head>
					<p>Kevés az, amit Imrus diákéveiből még el kell mondanunk. A könyvek Hamletjeit
                  mégiscsak utoléri valami tragédia: de mi tragédiát lehet képzelni ott, ahol előre
                  kirakva a sínek? Praematurus helyett bene maturus
                  [38] az iskolában (mint tán az életben is): ennél
                  nagyobb baj alig volt várható. Az Isten, mint Döme bácsi, felhőzött kissé, de
                  alapjában gyönge isten volt ez, hagyott gördülni mindent ama bizonyos síneken;
                  noha azt is kicsit döcögősen. A várakozások és kívánságok is csak teljesedtek
                  ebben a világban, igaz, hogy inkább késve s ízükvesztve; mint ahogy a Döme nagy
                  kívánsága is: mert a vadászholmik előbb-utóbb mégis kikerültek a Száraz Zsemlyék
                  almáriumából, s Imrus szófogadón baktatott flóbertjével - amit pedig nagyfiú
                  létére némileg restellt már - Sót unott mezőin át a Vén Sas nyomaiban. De a nyulak
                  és fürjek mintha eltűntek volna a világból, Zsónnak se lehetett többé hasznát
                  venni, s a szófogadó fiú inkább álmosságot mutatott, mint lelkesedést: dülöngve
                  botorkált a szántás rögein, a föld belement a cipőjébe, nem lévén csizmája, mint
                  Dömének, s csak az álszemérem tartotta vissza a vallomástól, hogy inkább
                  hazamenne!</p>
					<p>- Hejh, micsoda vadászterület volt ez valamikor! - Döme eposzt hangolt, éneket a
                  múltról, mely a sivár jelen vigasztalója: mikor még nyúl ugrott ki minden
                  bokorból, a vetésből fürjek röppentek föl, a sík egén szalonka húzott át, és Zsón
                  csalhatatlan ösztönnel állta meg a vadat; mert nem terem oly vizsla manapság,
                  amilyen ez volt fiatalabb korában! Micsoda hajtások estek akkor a réteken, micsoda
                  lesek a lápokon, mikor még a Duna egy tenger volt Borré felé egész Nagyhajmásig, s
                  a vízimadarak ezrei tanyáztak a zsombékokon! Valóban eposz volt ez; mígnem
                  Schapringer jött, a Zsidó, az öreg, a Schapringer fiúk édesapja; megvette,
                  úgyszólván pénz nélkül, az elöntött használatlan holdakat s hektárokat; mérnököket
                  hozott, megrendszabályozni a féktelen vizet... Most unalmas, kövér szántóföldek
                  nyúlnak a vadregényes mocsarak helyén. Schapringer gazdag ember, s a hősi folyam,
                  mint leláncolt titán, szűk ágyban vonaglik... Hol vannak a gémek, szárcsák és
                  kócsagok? Még Gőzsy Pepi, még Wintersberg báró vígan cserkésztek itt kislegény
                  korukban, mint egy vad dzsungelben; Imrusnak már csak a játékpuska jutott; noha
                  Döme bácsi komolyabb fegyvert ígért az első elejtett fogolyért; de fog-e foglyot
                  ejteni valaha, aki még itt künn a mezőn is fogoly és nyúl helyett inkább rímre
                  vadász, valami német verset fordítgatva magában, amit Schapringer egy hitsorsosa
                  írt, Heine nevezetű? Bizonnyal nem magyar fiúnak való foglalkozás; de hát ki
                  szólhat ellene, ha a kölyök művelődni akar? Döme legföljebb tréfásan mordul
                  rá:</p>
					<p>- Már megint az a Heine jár eszedben? - és rácitálta a régi nótát a Peleskei nótárius-ból - Hugó Viktor,
                     Göthe, Börne, Bár az oldaluk betörne! - Kurta elbánás e nagy szellemekkel,
                  s bizonnyal csak tréfa; Heinének mindenesetre más tisztelet dukált, még ha zsidó
                  volt is. Döme dühös volt a kedvetlen vadászatok miatt; de nem lehetett kifogása
                  Heine ellen. Heine a népszabadság költője, akárcsak Petőfi, s német létére barátja
                  a magyar függetlenségnek; Döme kalapot emelt előtte.</p>
					<p>- Tagadhatatlanul originális egy zseni! - A Száraz Zsemlyék óta sok idő telt el, s
                  Döme be-bement olykor Imrus szobájába, fölemelt egy-egy könyvet az asztalról, noha
                  a fiú takarta azokat, mint valami szerelmes titkokat. Olvasmányai lázadások
                  voltak, s a Heine-könyv új babiloni lépcső; mégis nem állhatta, javíthatatlan
                  irodalmár, megzendíteni fordítási kísérleteinek primitív rímeit a naiv, öreg
                  fülekbe. - Tagadhatatlanul originális! - ismételte Döme ilyenkor, egy kicsit
                  mintha Gyuláról mondaná: mert a versek merészek voltak, s Imrust valóban nem a
                  független politika szelleme vonzotta Heinéhez, inkább a “független élet szelleme”;
                  vagyis a rakoncátlan életé, mely előtt semmi se szent: holott Imrus előtt annyi
                  minden szent és unalmas volt! A költészet mindezek fölött állt, egy Zsidó képében,
                  aki csak nevetett mindenen, ami szent és unalmas, s nyíltan dicsőített olyan
                  dolgokat, amikről Imrus csak titokban mert álmodni, mintegy ezer pokollal dacolva!
                  s akinek nevét mégis tisztelet és csodálat övezte ebben a szent és unalmas
                  világban is; mulatságos paradoxon! Imrus sötét, ifjú lázadó volt; de mi bírhatta
                  rá az öreg Dömét, hogy ennek a lázadásnak is Mentorává szegődjön, holott ez a
                  Nimród fiók lázadása is volt a szent Hubertus vén sasa ellen? A Vén Sas mindenképp
                  fiókát akart röpíteni; s ha már nem a Hubertus csalitos mezőin, legalább az
                  Irodalom hírhedt berkeiben, melyek felé az ifjabb Schapringer szerkesztőségi
                  szobáján át vezetett az út, hova Döme bizonnyal előkelő protekció volt, lévén ő
                  épp igazgatósági tagja a Schapringer-féle banknak. S ez még az utolsó, amit el
                  kell mondanunk Imrus diákéveinek történetéből, mielőtt Új Életének küszöbére
                  érnénk: mert ez az Új Élet az Irodalom jegyében indult, azaz a Képzelet jegyében,
                  valóság híján; noha a közelgő érettségi belépőt ígért a valóságba: de kiállja-e a
                  versenyt ez a szegényes valóság, mely az iskolából a hivatalba torkoll, előre
                  kirakott síneken s ama szamárlétrának is mondott aranylétrán?</p>
				</div>
				<div type="chapter">
					<head>2</head>
					<p>- Ó, drága Döme bácsi, mivel szolgálhatok?</p>
					<p>A legfiatalabb Schapringer, akit mindenki csak Dolfikának hívott, készségesen
                  ugrott fel egy nagy íróasztal megől, mint suhanckorában a bolti pult megől; minden
                  szava és mozdulata tüntető tisztelet volt s mégis fölény: a világlátott, modern
                  kultúrember fölénye elmaradt öregekkel és jól nevelt naiv kis úrifiúkkal.</p>
					<p>- Méltóztatnak helyet parancsolni? Szivar? Cigaretta? - Dolfika Imrushoz fordult,
                  affektálva, hogy felnőttként kezeli. - Örülök, hogy megismerhetem. Édesapjának
                  nagy tisztelője voltam.</p>
					<p>- Ó, dehogy! Nem kérek! Köszönöm! - Imrus fülig vörösödve tiltakozott a cigaretta
                  ellen. A fogadtatás hízelgett neki, és zavarba hozta; s még az önözés is, amit
                  valahogyan a Schapringer zsidó voltával hozott összefüggésbe, mert azelőtt csak
                  könyvekből ismerte az “ön”-t.</p>
					<p>- Felnőtt ifjaknak csak szabad cigarettázni - mondta Schapringer finom mosollyal,
                  melyet Imrus inkább gúnyosnak érzett. - Döme bácsi megengedi.</p>
					<p>Imrus arca vörösből sápadt színt váltott. Íme! komoly felnőttként fogadták, s első
                  szavaira visszadegradálják gyereknek. A megalázás annál súlyosabbnak tűnt föl,
                  mert egy ilyen modern, művelt embertől jött, aki még zsidó voltával is imponált
                  Imrusnak. Ha régibb környezetéből, apja barátai közül mondott volna hasonlót
                  valaki, csak nevetett volna: de Schapringertől tragédiának érezte!</p>
					<p>Imrus első indulata ez volt: rágyújtani mégis! dacolva bizonyos gyermeki
                  szédülések emlékeivel. De rögtön látta, hogy ez már késő és komikus volna; majd
                  megint úgy érezte, hogy kár volt ezt úgy látni, mert most már igazán késő, pedig
                  mennyivel felnőttebb, egyenrangúbb s biztonságosabb érzés lenne, cigarettával a
                  szájában ülni Schapringerrel szemközt! E tűnődések megnémították, s Dömére
                  maradt, hogy a látogatás célját jelezze; míg Imrus lopva pillantgatott a Heine
                  fajtájából való emberre, az óriási íróasztalon át, mely magában is imponáló volt:
                  egészen más, mint az api falhoz támasztott, telerakott, szűk íróasztala. Ez a
                  szoba közepén állt, s egyetlen hatalmas, sima lap volt, telehányva új, részben még
                  felvágatlan könyvekkel és folyóiratokkal, melyek közt szemmel láthatólag német
                  regények, sőt sárga hátú francia könyvek is hevertek.</p>
					<p>Egyáltalában, az egész szoba berendezése éppolyan modern volt, egyszerű és
                  célszerű, mint az íróasztal; hangsúlyozottan, művészileg egyszerű... olyan
                  angolos... szecessziós... A szekrényajtók olyan furcsán simák: semmi nyoma rajtok
                  a hornyolt pillérkéknek s leveles cirádáknak, amiket Imrus az otthoni szekrényeken
                  megszokott. Maguk a falak világosak, majdnem fehérek, s ez egészen különös érzés
                  volt: hiszen Imrus kicsi kora óta sötét, sűrű mintás falak közt élt! Imrust mindez
                  egészen elragadta: még a képek is a falon, harsogó világos színeikkel, odavetett
                  merész kontúrjaikkal s vonagló, kicsavart aktjaikkal valami mámoros szabadságot
                  hirdettek; Imrus úgy érezte, mintha egy más világba csöppent volna.</p>
					<p>S szinte megdobogott a gondolatra, mily büszke belépőjegye van ebben a világba;
                  mert nincs-e zsebében a lefordított Heine-vers, melyet nemsokára nyilván a saját
                  versei fognak követni? Alig várta, hogy elővehesse, s bizonyságot tehessen róla,
                  hogy, ha beszédben ügyetlen s viselkedésben valóságos kisfiú is még, mégis modern
                  és szabad szellem már, mint Heine, tagja a “Szentlélek lovagrendjének”, amelyről a
                  német költő beszél!</p>
					<p>- Poétáskodik a gyerek! - mondta Döme bácsi. - Ugyan, édes Dolfi öcsém, ne
                  restellje a fáradságot, nézze meg az irkafirkáit! Apja-nagyapja talentumos ember
                  volt, a famíliában van a talentum, talán ő is megüti a mértéket.</p>
					<p>- Hogyne, nagyon örülök - fordult Imrusra Schapringer mosolya. - Mindig szívesen
                  látom a vonal alatt. Kellene is már valamit csinálni itt Sóton, ifjú erőkért
                  lihegünk, valami lüktetést szeretnék hozni ebbe a szellemi sivárságba,
                  Madagaszkárban nem olyan idegen az irodalom, mint itt. Vagy nem ért velem
                  egyet?</p>
					<p>- Ó, igen! - sietett bizonykodni Imrus. - Ámbár Sóton volt valamikor irodalom -
                  tette hozzá, részben lokálpatriotizmusból, de talán azért is, hogy tájékozottságát
                  fitogtassa. - Még könyvek is jelentek meg.</p>
					<p>- Ugyan? - kérdezte Schapringer, elvonva a száját. - Ne mondja!</p>
					<p>- Például a Kováts László versei, Hintáss Gyula előszavával. - Imrus sietve
                  beszélt s ismét vérvörösen, mert Dolfika hangján olyasmi érzett, hogy csúfolódik.
                  Ám csakhamar fölmelegedett, elfeledkezve Döme bácsiról, mindenről, a nagy
                  boldogságban, hogy Irodalomról beszélhet valakivel, aki
                  maga is lapszerkesztő, s ért az irodalomhoz. Egy tragikus sorsú ifjú tehetség
                  véres halála bizonnyal alkalmas téma ily irodalmi beszélgetésre; ám Schapringer
                  nemigen látszott lelkesedni a tragikus sorsú költő verseiért.</p>
					<p>- Ó, igen! a szegény Kováts Laci! igen, igen! Hanem tudja, mi a legjobb abban a
                  könyvben? Az, amit nem ő írt. Nem a versek: hanem az előszó. Azaz nem is maga az
                  előszó, ami végre is csak frázisokból áll, mint más előszavak. Hanem az a tény,
                  hogy valaki, akiről olyan mendemondák keringenek egy gyilkossággal kapcsolatban:
                  fogja magát, és előszót ír a meggyilkoltnak verseihez; ez pokoli ötlet! egy
                  francia dekadenshez méltó! vagy inkább egy angol dekadenshez! Gyulusnak vannak
                  néha ilyen ötletei.</p>
					<p>- Már megengedjen, Dolfi öcsém, de én ezt nagyon ízléstelen ötletnek találom -
                  mondta Döme bácsi, fölállva az új divatú bőrfotelből, mely mégiscsak nagyon
                  különbözött az ő megszokott ripsz karosszékétől, amin egy zsinórra kötött
                  plüsshurka volt, és kétoldalt támasztó a fejnek. Dolfi elnézően mosolygott, mert
                  minden relatív, s ő most nem is valami erkölcsi vagy ízlésbeli ítéletet akar
                  kockáztatni; kétségtelen, hogy szegény Gyulusban van egy szemer a zseniből, s a
                  zseni nem mindig igazodik a polgári ízlés és tapintat után. Döme nagyon dörmögött
                  erre, mert hisz ő szokta mondani Gyuláról, hogy “tagadhatatlanul zseniális”; öreg
                  dühe, mintegy nyomásra kifakadt:</p>
					<p>- Már megengedjen, édes Dolfi öcsém, én restellném pártjára kelni az olyan
                  embernek, aki mint fiskális, megkárosította a klienseit, mint férfi pedig a
                  legjobb barátjának a feleségét... no, nem akarom a gyerek előtt... - Imrus, mint
                  szép Heléna fiacskája, az Iliász-t zengő rapszódok között,
                  lihegve hallgatta a különös vitát; de Schapringer, mert csakugyan minden relatív,
                  s neki egészen más szempontjai voltak, mint Dömének, nem látszott nagyon komolyan
                  venni az öregúr naiv kitörését.</p>
					<p>- És inkább sajnálni tudom szegény Gyulust: borzasztóan letört az az ember; néha
                  találkozom vele Pesten. Ki erős a pénzzel és nővel szemben? Mindannyian csak
                  kiélni vágyunk ezt az egyetlen rongyos életünket, s Gyulusban talán hatalmasabb
                  volt a kiélés ösztöne, mint a szociális ember: nagy probléma ez, kedves Döme
                  bácsi! Mai társadalmunk gúzsba köti az egyén életét: s ki mondja meg, kinek van
                  igaza, a társadalmi erkölcsnek-e vagy az individuumnak? Egyelőre innen származik
                  minden tragédia, ugyebár? - fordult hirtelen Imrushoz, értő és szinte cinkos
                  tekintettel, mint ifjú és modern irodalmárhoz, aki tudja, miről van szó. - E körül
                  forog az egész modern irodalom!</p>
					<p>Döme, mert most őt kezelték éretlen gyerekként, határozatlan rossz érzésekkel
                  vette botját, s gombolta össze a kaputrokkot. Schapringernek talán igaza volt: az
                  élet kiélése mindannyiunk számára fő-fő probléma, ha már nem hiszünk egy másik
                  életben; s aki közelebb a nyolcvanhoz, mint a hetvenhez, az minden szónál arra
                  riadhat, hogy megoldatlan és késő is! Döme ködös riadások közt dohogott kifelé, a
                  félig értett szók hatása alatt; de öreg méltósággal elejtve a haszontalan témát.
                  Imrus azonban föllobogott, mint egy zászló, melyre friss szót írtak: igen! kiélni
                  az életet! Nevek égtek föl előtte egyszerre teljes jelentéssel, amiket eddig csak
                  fél füllel hallott: Ibsen, Nietzsche, Wilde, az egész modern irodalom! Szinte
                  restellte, hogy csak Heine csilingel zsebében; mégis alig vágyott megmutatni
                  művét, megmutatni magát: mert mi más lehetett eddig Schapringer szemében, mint a
                  Döme bácsi engedelmes unokaöccse? Inkább utasítsa vissza, mint hogy protekcióval s
                  olvasás nélkül elfogadja! S már nyújtotta is a kéziratot, mentegető szóval: mert
                  fordítana ő egyebet is, például francia költőket, de oly nehéz könyvekhez jutni
                  Sóton!</p>
					<p>Nehéz? Mi nehéz a fiatalságnak, amely még Sóton is csodák kora? Amit tegnap még
                  nem tudtunk, ma egyszerre kezünkbe hullik - hacsak egy legmodernebb francia
                  verseskönyv is, mely egyszerre az Élet és Kor csúcsaira emel, bár tegnap még
                  reménytelenül ténferegtünk Sót szellemi posványaiban. Imrus Baudelaire-rel és
                  Verlaine-nel a zsebében tért haza a Walter Crane és Morris stílusában megrajzolt
                  szobából - nagy büszkeség, ám egyúttal herkulesi munka, mert francia tudása
                  gyöngébb lábon állt, mint megvallotta! de hát noblesse
                     oblige!,[39] s melyik éhes restellné a
                  fáradságot, ami a lakomához vezet? Hősi éhség: paradoxnak látszik, de ilyenvalami
                  lobogott Imrusban, mint annyiunkban akkor; s a naiv diák éjjeli mécsese
                  szimbolikusan égett iszonyú sötétségben, ambiciózus lángolással, noha eléggé
                  hiába, mert mi az ördögöt világíthatott itt meg Baudelaire?</p>
				</div>
				<div type="chapter">
					<head>3</head>
					<p>Baudelaire volt-e oka s az ambiciózus éjjeli mécs, mely tanári vélemény szerint
                  más könyvekre sütött, mint amikre kellett volna? bizonyos, hogy ama Várkonyi Béla
                  különb érettségi bizonyítványt vitt haza szüleihez, mint Imrus vihetett Gádorosra:
                  de hát fontos-e ez? A bene maturus csak éppolyan simán s
                  nem lassabban halad fölfelé azon a bizonyos lajtorján, mint a praematurus; s már közel az idő, hogy Imrus élete is szükségképp ezen a
                  lajtorján indul el, akár az apjáé és a nagyapjáé. De addig még négy esztendő van
                  hátra, a szabadság mámorát ígérve, mert ki szabadabb, mint egy egyetemi polgár? Az
                  egész világ nyitva előtte, a könyvek és ajtók s a főváros “nyüzsgő utcái”: színház
                  és kabaré csakúgy, mint bibliotéka és múzeum; egyszóval az egész híres Élet,
                  Budapesté, sőt Európáé vagy akár az egész világé: mert néger táncosokat éppoly
                  könnyen láthat, ahogy olvashat francia könyveket, s a kis félázsiai
                  Magyarországból átborzonghatja az egész modern kultúrát! Mondják, a mai ember
                  többet él egyetlen nap alatt, mint a régebbi teljes életében; még ha semmi sem
                  történik is vele! S nem igazi úr-e, ki a világ életét éli a magáé helyett? noha
                  nem mindenki érné be evvel. De Imrus kész volt olvasni a világot, mint egy
                  könyvet, s e kis fél-Ázsiából meghódítani egész Európát, hacsak szemének és
                  eszének is! A döcögő vonat, mely az érettségi utáni napon “tovaragadta” a szomorú
                  Sótról, erre a hódításra röpítette Imrust, noha jegye egyelőre csak Gádorosig
                  szólt, mert a szünidőt még anyjánál kellett töltenie. De a vonagló füst, a kocsik
                  hisztérikus rángásai s a napfényben elibük csillogva kígyózó sínek eksztatikus
                  távolokat látszottak ígérni, s a kerekek oly izgató ütemben zakatoltak, hogy Imrus
                  kitámaszkodva a kupé ablakán, míg borzas sörényét a visszacsapott szellő zilálta,
                  önkéntelenül a Baudelaire versét ismételgette a szuggesztív ritmusban:</p>
					<p>
                  Emporte-moi, wagon! enlève-moi, frégate!...[40]
               </p>
					<p>Vígy engem el, vasút! hajó; röpíts el engem!...</p>
					<p>Egyedül utazott, egészen egyedül! Döme bácsi ott maradt Sóton a madaraival, és ott
                  maradt az iskola is és a temető, apja szellemével, s a kis diákszoba s a vállaikat
                  mutogató hölgyek az Ákos bácsitól maradt képeken és a meszes hegyek s a poros
                  vásártér s a puskaporos torony s a szembe vihogó cselédek és még ezer más
                  gyerekes, szégyenteljes, utálatos emlék, ami csak elfeledni való! Ott maradt a
                  hervadó színésznő is örökre - noha már ki tudja, hányadik határát bolygja azóta a
                  “honnak” -, akinek nagy könyörgésére Döme bácsi kiadott a tavasszal pár hétre egy
                  szobát potom áron az üresen álló udvari lakásból, mert egész Sóton nem kapott
                  szállást különben, szegény vándormadár. Üres padok előtt játszani a sóti szálában,
                  túl már az ifjú remények korszakán, nem nagyon nagy öröm, s alig csodálhatjuk, ha
                  egy szomorú este - mikor vetélytársnőjének jutalomjátéka ment a színházban, Döme
                  már rég aludt, s Imrus a szokottnál később vetődött haza rendes sétájából,
                  zsebében Baudelaire s a fizikajegyzet: a szegény, unt Kirké, ki épp ruháját
                  vasalta holnapra, tragikusan csóválva tüzes vasát tárt ajtaja előtt az alkonyi
                  légben, szerteszöktetvén efemér szikráit, míg bent spirituszon főtt sivár
                  vacsorája - beszédbe eredt a romlatlan ifjúval, kit minden színház lelkesen
                  érdekelt, s behívta magához, hogy hallgassa meg némely szavalatát. Imrus jól
                  tudta, hogy nem illik egy hölgy meghívását visszautasítani; és még kevésbé egy
                  hölgy szerelmét; még ha értelmetlenül patetikus szavalat s spirituszon főzött
                  vacsora elköltése előzik is azt meg. Imrus udvarias és engedelmes volt, de
                  udvariasság és engedelmesség hideg talaj a szenzációknak: szenzációt ez az esti
                  pásztoróra inkább az elkeseredett vándormadárnak jelentett, aki egy utolsó,
                  vigasztaló és csaknem romantikus idill emlékét vitte magával kilátástalan
                  bolyongásaira. Imrus másnap még egyszer látta a nőt, ki férfivá tette; ezúttal
                  azonban Döme bácsi is észrevett valamit, annyit legalább, hogy az idegen asszony -
                  aki sem szép, sem fiatal nem volt, s egyáltalán nem látszott veszedelmesnek -
                  szemet vetett az ő ártatlan neveltjére. Az öregúr fölháborodott ezen, hisz
                  könyörületből fogadta házába azt a “személyt”; szerencsére a vándormadarak
                  csapata, megunva a “visszhangtalan pusztát” - honnan a visszhanggal együtt a
                  csipegetni való mag is hiányzott -, már másnap tovakelt, örökre félbeszakítva a
                  regényt, mely Imrusban csak kelletlen emlékeket hagyott. S talán ezek az emlékek
                  okozták, hogy Imrus az érettségi bankett után nem tartott társaival, kik egy
                  közismert vidám ház felé tolongtak, hanem büszkén s az “álmok lovagjaként” vonult
                  el közülük, egyelőre inkább a Baudelaire-versekben s távoli szellők szimataiban
                  próbálva, mint szagláló nemes eb, “kiélni” fiatal életét.</p>
					<p>
                  Emporte-moi, wagon! enlève-moi, frégate!...</p>
					<p>A szellők jöttek már, talán a világ minden tájáról, hogy borzolják a kupé ablakán
                  kihajló diákfej üstökét; de Imrus szédült, és visszahanyatlott a kocsipárnára. Az
                  út még hosszú volt, mert a vonat óriási kerülővel ment Gádorosra, s Imrusnak az az
                  utazás jutott eszébe, amit szegény apival tett meg hajdan Pestre, az ezredéves
                  kiállítás alkalmával. Alig emlékezett már valamire az egész kirándulásból: csak
                  ama pikáns ősbudai látványosság lámpái égtek még az esztendők mélyén, amit kisfiú
                  létére tán nem is lett volna szabad látnia: a pajzán pár vetkőzése a nedves vászon
                  mögött... Imrus behunyta korommal telt szemét, s az Asszonyra gondolt, akinek öle
                  a költő szerint is “vak éjjel, csillagtalan éjjel”. Imrus megvetette a könnyű és
                  ügyes fiúkat, akik vidám udvarlásokról és sikerült kalandokról álmodoztak: ő
                  mélyebb, komplikáltabb, szellemibb gyönyöröket kívánt az élettől. Vagy csak
                  gyávaságát palástolta evvel? Milyen nagy a világ, s mily csekély az, amit ebből
                  közvetlen átélhetünk! De a művelt ember átéli az egész világot... Imrus a pamlagok
                  fölött kifüggesztett hirdetménytáblácskák poliglott fölírásait kezdte betűzni,
                  mint ama millenniumi úton is, apival. Ó, most már a németet és franciát is egészen
                  értette, jobban tán, mint ahogy api értette valaha!... A vonat kanyarult, alagútba
                  ért. A füst betódult az ablakon, Imrusnak fájt a feje, fölfordult a gyomra, gyönge
                  idegzete nem bírta a hátrafelé ülést. Óráját nézte, amit Döme bácsitól kapott
                  bérmáláskor. A számok ugráltak a szeme előtt. Mily lassan cammog ez a vonat! Csak
                  már Gádoroson volna... a jó, biztos ágyban, amely nem ráz!</p>
					<p>
                  Emporte-moi, wagon! enlève-moi, frégate!...</p>
				</div>
				<div type="chapter">
					<head>4</head>
					<p>Különös hősköltemény ez, melynek semmi köze a hősökhöz; noha épp ebben az
                  esztendőben hősi lángok gyúltak Kárpátoktól Adriáig, nemzeti ellenállás hevítgette
                  a kuruc kedélyeket, apró tulipánok nyíltak a gomblyukakban, mint harci jelvények,
                  s a vonaton is lelkes énekek zengettek át a szomszéd fülkéből: amely lelkességhez
                  ugyan a bor lelké-nek is volt némi köze, az énekes Gőzsy
                  Pepi lévén, aki, passzív rezisztenciába lépve a darabont főispán ellen, önhatalmú
                  szabadságra ment ős pátriájába, mely szintén Gádoros volt, egy kis “kuruc
                  hangulatot csinálni”, zsebében két hatalmas konyakosüveggel.</p>
					<p>- Leakasztjuk a rozsdás fringiát, barátom! - hangzott öblös, borízű hangja az ének
                  egy-egy szünetében, félig ingerkedve, félig szónokian, mire valami érthetetlen
                  válasz, aztán röhögés és ivás jött kórusban. Imrus nem mert kilépni a folyosóra,
                  félt, hogy megismerik, s szédülő fejjel belekerül ebbe a társaságba. De így sem
                  szabadult meg. Gőzsy Pepi, kiben már sok is volt a szesz, megkönnyíteni akarva
                  magát, végigdülöngött a fülkék során, és megpillantotta.</p>
					<p>- Hohó, hiszen ez az Imrus gyerek! Hát te mit gubbasztasz itt, mint a túzok? Gyere
                  át, pajtás, egy korty pálinkára, aki istened van! hiszen te is tudod már, mitől
                  döglik a légy?</p>
					<p>Imrus émelygett még a pálinka szagától is, mely a Gőzsy Pepi szájából áradt; de
                  nem volt ellentmondás. S már riadt a diadal a szomszéd fülkében, ahol valaki azt
                  is tudta, hogy Miska fia most tett érettségit.</p>
					<p>- Éljen! éljen! - kiáltott Gőzsy Pepi kicsattanó arccal. - Erre iszunk! - S Imrus
                  kényszerült az üveget ajkához emelni. - Hát most mit fogsz csinálni magaddal,
                  öcskös?</p>
					<p>Imrus szerényen megjegyezte, hogy a jogi pályára lép.</p>
					<p>- Jogász, kanász, tök ász! - viccelt Gőzsy Pepi. - Igazad van, pajtás, az az igazi
                  úri mesterség! Mit indzsellér, doktor? Jön a kliens vagy a páciens, vagy mit
                  tudom, mi szösz, s a doktor úr ugorhat, mint az utolsó mesterember:
                  “Rendelkezésére!” Köszönöm én az ilyen uraságot. Ha dolgozol, eszel; ha nem
                  dolgozol, nem eszel; hát úr ez? Én már húsz éve vagyok a megyénél, s máig sem
                  dolgoztam agyon magamat. - Röhögtek. - Gyere a megyéhez, öcskös, ne szolgáld a
                  büdös államot, mint az apád! A megyénél ott úr vagy, ott nem parancsol neked a
                  miniszter se! Az ilyen Kristóffy-félék! - Köpött egyet, megvetése jeléül a
                  darabontkormány belügyminisztere iránt. - Általános választójog, pfuj! Hogy a tót
                  meg az oláj legyen az úr az országban!</p>
					<p>Imrus, kis Don Quijote, örökölve apja igazságszeretetét s kissé fölélénkülve tán a
                  kénytelen kortytól, meg nem állhatta, hogy eszmei alapon védelmére ne keljen a
                  választójognak: mert a legjobb politika az igazságosságé, egyenlő mértékkel mérni
                  a jogokat minden honpolgárnak!</p>
					<p>De hamar letorkolták.</p>
					<p>- Micsoda? Elhallgass ám, öcsém!</p>
					<p>- Te még védelmezed ezeket az osztrák bérenceket, akik nem átallanak a
                  cucilistákkal parolázni, akiket én szalmazsuppon toloncoltatnék ki?</p>
					<p>- Közönséges hazaárulás! De mivelünk nem bírnak, igaz-e? Mi nem iktatunk darabont
                  főispánt, igaz-e? Inkább még magam is leakasztom a rozsdás fringiát! Záptojást az
                  ilyen Smólen Tóniknak!</p>
					<p>S a kórus ráüvöltött:</p>
					<p>- Vesszenek az osztrák zsoldban álló hazaáruló kormány aljas közegei!</p>
					<p>- Körülhordozzuk a véres kardot! - kiáltott Gőzsy Pepi, magasra tartva a
                  konyakosüveget, mintha már a szóban forgó véres kard volna.</p>
					<p>Imrus elfordult, és kinézett az ablakon; szinte maga is csodálkozott rajta, mily
                  hidegen hagyja őt ez az egész harcias magyar fölbuzdulás. Valamikor, kisdiák
                  korában, milyen rajongva álmodott ilyesmiről, milyen szenzáció lett volna neki!
                  Imrus a márciusi ifjakra gondolt, akik valóban a nép szabadságáért küzdöttek,
                  átfűtve az újkor nagy eszméitől! s aztán e korhely, ázsiai urak konyaktól
                  kicsattanó gutaütéses arcára nézett. Hisz akkor még a gyűlölt belügyminiszter
                  közelebb áll az “újkor szabad eszméihez”! Noha Imrus ösztönszerűleg megérezte azt
                  is, hogy a miniszter modern politikája csupán taktika és harci eszköz, s nem
                  őszinte szándékból fakad. Imrus alélva csavarta fájó fejét, mely pillanatra sem
                  akarta abbahagyni a gondolkodást, felöltőjének ráncaiba, mely mellette lógott az
                  ablaknál. Butaság és aljasság az egész politika, s ő sohasem fog törődni vele,
                  mert igaza volt Széchenyinek, hogy “először a nemzet kulturális és anyagi jólétét
                  kell kiküzdeni!” Apja hatvanhetes bölcsességére gondolt; majd Döme bácsi jutott
                  eszébe, aki csodálatos módon az új nemzeti küzdelmet nem fogadta oly örömteljes
                  lelkesedéssel, mint várni lehetett volna: inkább ijedten és aggodalommal tekintett
                  az események elé.</p>
					<p>- Az isten tudja, mi lesz már evvel az országgal?</p>
					<p>A vonat füttyentve átgördült a Békavíz hídján, s föltűnt a jól ismert szőlőhegyek
                  félkaréja, melyek mögött már leszállott a nap. Imrus izgatottan kezdte fölhúzni
                  felöltőjét s kikészíteni poggyászát.</p>
					<p>- Hazaviszlek, öcskös, kocsival; hol tegyelek le? - kérdezte Gőzsy Pepi pártfogói
                  hangon; de Imrus köszönte szépen a szívességet: őt bizonnyal várni fogják az
                  állomáson. S izgatottan kémlelt ki az ablakon, mintegy mentőexpedíció után.
                  Homloka lüktetett, amint a folyosói ablak üvegéhez szorította; úgy érezte, ha még
                  tíz perccel tovább tart az út, nem bírja ki.</p>
					<p>A mentőexpedíció személyzete egész különös volt, s Imrus számára is váratlan.
                  Anyja nem jött ki elébe, ezt nem is remélte, mert Nellit, mint a házas csigát,
                  alig lehetett képzelni házon kívül: Nelli az utcára is remegett kilépni,
                  lassanként mindenkit hozzászoktatott, hogy háztartási dolgai ürügyén még a
                  vasárnapi templomból is elmarad. Egészen más volt Jolán, ki valósággal lihegve
                  vágyott az állomásra, hol mindig lehet ismerősökkel találkozni; de ezúttal Cenci
                  meglepetésszerűen hatalmi szóval kijelentette, hogy Jolánnak a szőlőbe kell menni,
                  s ő maga, Cenci, megy ki a vasúthoz, a család ifjú büszkeségének fogadására. Cenci
                  okait nemigen volt szokás kérdezni: noha Jolán nem fojthatta el zúgolódását.</p>
					<p>- Bolond a mama: hisz végre ha már én nem mozdulhatok, Dodó maga is ki tud menni
                  az állomásig; nem kell annak a kölyöknek díszkíséret! - De Cenci, aki érezte nőni
                  a családot, mint egy fát, tán úgy vélekedett, hogy mint a győztes hadvezért az
                  államfő fogadja, neki magának kell fogadnia Imrust. S ment öregen, de mindig
                  mozgékonyan, elpusztíthatatlan nemtője a Famíliának, egyik kezében a kampósbot,
                  mellyel a szőlőbe szokott ballagdálni, másik a kis Dodó vállán támaszkodva, aki
                  már maga is gimnazista volt, első növendékei közt a gádorosi középiskolának,
                  melyet most kezdtek fokozatosan fejleszteni. Dodó piros izgalomban égett, hogy
                  érettségis bátyját köszöntse!</p>
					<p>Gyalog mentek, kocsiról nem is volt szó: mert soha jobban nem kellett
                  takarékoskodni, és soha Cencinek nagyobb egészsége és energiája nem volt a
                  gyaloglásra! Az öreg lélek szívós tüze megint fölégett, mint mindig, ha életművét
                  veszély fenyegette: noha a szőlőnek most nem volt baja, a filoxéra számlálatlan
                  milliói, legyőzött hadseregként, bevonultak a Történelembe, a peronoszpórával állt
                  még a küzdelem, igazi állóharc, úgyszintén a lisztharmattal is; működtek a finom
                  permetezők, a gálicos lé azúrjával hintve meg a csipkés leveleket; Cencit minden
                  új ellenség, mely a Tenyészet titkos mélyeiből kincseire támadt, csak megacélozta;
                  s az erősebb ő volt; az évszámok ismét fölfelé húzódtak az óriás kádon: mentül
                  föntebb, annál frissebb kréta. De más vészfelhő kelt, távolabb s gonoszabb: mert a
                  Természet hatalmaival mérkőzik a kitartó Akarat, de mi fegyvere van az emberi
                  Hamisság ellen? Itt meginog a világ; a Talaj kiszalad a láb alól, a Törvények
                  csődöt mondanak, s a Remény elillan éltünk mélyeiből, mint a bor a lyukas
                  hordóból, vagy az a Hamis Bor, amit hatósági intézkedésre kellett kifolyatni Sóton
                  a Fischer-cég hírhedt pincéiben. A veszély ugyanis onnan jött, a sóti pincékből,
                  melyek a gádorosi borvidék kincseit is összegyűjtötték, hogy elárasszák a messze
                  világban: mert ki ne ismerné a gádorosi bor büszke nevét Európa-szerte? No hiszen,
                  büszke név már: mióta “megállapítást nyert”, hogy csak gúnynév! mert “az e néven
                  forgalomba került folyadék” kilencven percentje “ártalmas hamisítvány”; a magyar
                  bor világhitele megingott, s a “gádorosi” mostantól kezdve egyértelmű a
                  “hamissal”. Irtózatos csapás! Mert ki fogja eztán eladni a borát, ha gádorosi? Az
                  öreg Palugyay le se jött az idén bornézőbe, mint más évben szokta, s Cencinek két
                  évi termése hevert a pincében: mert a tavalyinak eladását is addig halasztotta -
                  jobb árakra várva -, míg a botrány kitört. Cenci nem tartozott a türelmetlen
                  gazdák közé, kik az első pénzért elvesztegetik borukat; de most éppen okosságának
                  látta kárát. Honnan fog hordókat szerezni majd az új termésnek? nem is említve,
                  hogy már ismét hitelre kell munkáltatnia a szőlőt, mert pénzkészletét két év óta
                  teljesen fölélte. A hordók árai egyszerre fölszöktek, a boré meg lezuhant annyira,
                  hogy a gazdák, csakhogy mégis valami pénzhez jussanak, kevesebbért adták el
                  termésüket, mint amennyibe az évi megmunkálás került. Mások bűnbakot kerestek
                  mérgüknek, ősi vigasztalással: mert nem a zsidók okozták-e ezt is? Fischernek
                  egész utcája van Sóton, amely bizonnyal “el nem vétetik tőle”, még ha ülni fog is;
                  míg hitsorsosai potom áron vásárolják össze tönkrejutott gazdák telkeit.</p>
					<p>Cenci haszontalan beszédnek minősítette ezt; Cenci nem esett kétségbe, és nem
                  szorult vigasztalásra. Cencinek az új adósság új életet jelentett, és az új gond
                  újult egészséget. Cenci nem tűnődött múlton és jövendőn: valahogyan csak lesz
                  majd, s mi lenne már, ha ő mindjárt elvesztené a fejét? Cencinek eszébe se jutott
                  eladni a szőlőt. Kihúzni, amíg lehet, okosan átspórolva a szűk esztendőket, és a
                  többit az Istenre bízni: bizonnyal bölcsebb dolog, és Cenci idegei győzték ezt,
                  sőt lábai is győzték a gyaloglást, egyszerre elfeledve köszvényüket: pedig a
                  spórolás sok gyalog baktatást jelentett, a szőlőhegy mind mélyebbre taposott
                  szurdokjain; mert szó sem volt többé fiákerről. Cenci fogához verte a garast, s
                  még a vasúthoz sem engedett kocsit fogadni; így történt, hogy e mai ünnepélyes
                  alkalommal is gyalog indultak az állomás felé, Liza nénire bízva Imrus
                  poggyászának felszállítását.</p>
					<p>S így mentek együtt, párba fogózva, az öregasszony és a kisfiú, mintegy a család
                  küldöttsége, hogy fogadják diadalútján azt, aki egykor a család feje leendett:
                  mert erős a Família, és túléli a szűk esztendőket. De e különös küldöttséghez az
                  utolsó percben egy harmadik tag is csatlakozott, és ez nem volt más, mint Noémi,
                  aki pár nap óta Gádoroson időzött, egyedül, a Juli néni felügyelete alatt, miután
                  pesti állását - egy mérnöki irodában - hirtelen s kissé titokzatos módon
                  elvesztette. Mint megbízható internáló tábor szerepelt-e ezúttal a Juli néni háza,
                  vagy mint nyári üdülőhely? bizonyos, hogy Noémi nem találta mulatságosnak a
                  számkivetést, s minduntalan fölhasználta az ürügyet, át-átfutni követségben
                  Cenciékhez, ha Juli néni egy-egy konyhareceptet kérdezett, vagy mákdarálót kért
                  kölcsön, ama harmonikásra nyomkodott cédulák egyikén, amik az ily háziasszonyi
                  korrespondenciát szokták lebonyolítani. Egy nap többször is előfordult ez, s a
                  sors úgy akarta, hogy éppen amint Cenci és Dodó felkészültek, állított be a kis,
                  begyes vendég, nagy sebbel-lobbal kérdezősködve “Jolán néni” után, aki persze a
                  szőlőben volt. Jolán és Noémi közt titkos szimpátia létezett. Jolánnak valósággal
                  imponált a kislány, aki pesti hivatalnoknő volt, s Jolán úgy sejtette, hogy már
                  egész regényt élt át! Jolán viszont ruháit mutogatta Noéminek, órákig a föltárt
                  sifonok előtt, mert Jolán kivált régebben, boreladások idején, mindig kizsarolt
                  egy-egy szép ruhát Cencitől, amit a legújabb divat szerint varratott meg, s azután
                  rendszerint restellt fölvenni, mert félt, hogy feltűnő. Noémi irigyen nézte a
                  finom selymeket, mert neki csak szegényes ruhái voltak. Noémi grimaszt vágott,
                  hogy Jolánt nem találta; de nem akarózott visszamenni Juli nénihez.</p>
					<p>- Labdázok Dodókával! - határozta el hirtelen; de Dodó ezúttal vehemensen
                  tiltakozott.</p>
					<p>- Én a vasúthoz akarok menni!</p>
					<p>- Az Imruskáért, aki most tett érettségit - hangzott valami félhivatalos
                  kommentár.</p>
					<p>- Ó, az Imruska most tett érettségit! - kacagott Noémi, mintha csiklandoznák, a
                  pikáns gondolatra, hogy ez a dédelgető név: “Imruska”, oly
                  nagy fiút takar. - Édes, drága, egyetlen Cenci néni, hadd menjek ki én is! Hadd
                  menjek ki én is! Hadd menjek ki én is!</p>
					<p>- Ugyan már, hogy jönnél? Kell is oda leány! - pattogott Cenci, de a végén mégis
                  beadta a derekát; mert Cenci nem fogyasztotta magát hiábavaló ellenkedéssel csitri
                  dolgokban. S így jelent meg a különös összeállítású mentőexpedíció, kellő
                  pillanatban, kiragadni Imrust a lump hazafiság karmaiból; noha elveszve az alkonyi
                  tolongásban, előbb pillantotta meg őket maga Gőzsy Pepi, mintsem Imrus.</p>
					<p>- Ó, a kedves Cenci néni! kezeit csókolom! kisztihand! - s a szót tett követte,
                  cuppanós kézcsók alakjában, amit a túlzottan is rózsás arcú s hatalmas termetű
                  gavallér, a kis sovány öregasszony összeráncolt és duzzadt erű, hártyás kézfejére
                  nyomott.</p>
					<p>- Hát te megvagy, rosszcsont? - riadt tréfásan Cenci a lumpra, míg Imrus Dodót
                  ölelte át az obligát testvércsókkal, mely mindkettőjüknek egy kicsit szégyellős és
                  kényelmetlen érzést okozott; Noémi meg ott állt, tágra nyitott szemmel és minden
                  zsén nélkül bámulva Imrust, egyenesen szembe, mint valami különös csodalényt.</p>
					<p>- Hát te mit bámulsz? Te meg talán meg sem ismered Noémit?</p>
					<p>Imrus csakugyan nem ismerte meg a lányt, noha már látta mint nagylányt is: de ez
                  az emlék csodálatosan elmosódott; tán mert egyúttal emléke volt egy kudarcnak is a
                  francia konverzálás terén. Imrus, akinek fejfájása és szédülése, mint a tengeri
                  betegség, ha az utas partra lép, azonnal megszűnt, mintha csak elvágták volna,
                  amint leszállt a vonatról, zavarba jött, és nem tudott mit mondani: mert hogyan
                  szólítson meg egy ily szép és nagy lányt, aki úgy várja útja végén, mint egy
                  jelenés? A szépség babonáz - mondják a költők, s szép arccal ábrázolták az antik
                  Medúzát is, aki kővé meresztett tekintetével. Imrus is kővé meredt e csitri Medúza
                  előtt, mint az Új Élet csodája előtt: ámbár ez a csoda nem emlékeztetett a
                  méltóságteljes Beatricékre.</p>
					<p>Még ideje sem volt magához térni, s már új csoda történt, mert a jelenés
                  megmozdult, valami hirtelen és ösztönszerű mozdulattal, s egyetlen szó nélkül
                  Imrus nyaka köré vetette két karját. Imrus egy meleg ajkat érzett ajakán, s
                  váratlan forróság öntötte el, noha a Noémi puszija csak folytatta a rokoni
                  viszontlátás csókjainak sorozatát, mert hisz Hintássék is szegről-végről atyafiak
                  voltak. Imrus elvörösödött s nem mert körülnézni a vasúti állomás oszladozó
                  nyilvánosságában; jobb arcán még a Noémi meztelen karjának bőrét érezte, amint
                  egy pillanatra odaért: mert rövid ujjú nyári ruhában volt. Lángolt a forró,
                  bársonyos simaság utólag is, mintha tüzes bélyeget sütött volna rá.</p>
					<p>- Nekem is egyet - nyújtotta borvirágos arcát Gőzsy Pepi -, én is letettem a
                  matúrát.</p>
					<p>- Hogyisne! - húzta föl az orrát Noémi, mintegy jelezve, hogy azt minden szamár
                  leteheti. - Imrus nem is az érettségiért kapta ezt.</p>
					<p>- Hát miért?</p>
					<p>- Azt nem kötöm a maga orrára. - Aztán, amint már éppen indultak, szorosan
                  odasimulva Imrushoz, a fülébe súgta: - Tudja, miért kapta?</p>
					<p>- Nem - felelte Imrus.</p>
					<p>- És nem találja ki?</p>
					<p>Imrus tanácstalanul hallgatott.</p>
					<p>- Azért a Heine-versért, azért a nagyszerű Heine-versért, ami a Sótvidéki Közlöny-ben megjelent.</p>
					<p>Imrus nem tudta, mit mondjon, s boldog zavarában és a szenzációktól kábuló fejjel
                  nem bírt okosabbat tenni, minthogy megálljon, és bevárva nagyanyját, aki kissé
                  hátrább jött Dodóval, az otthoni dolgokról kezdjen érdeklődni.</p>
					<p>- Hát a szőlő milyen? - tette föl a sztereotip kérdést, mely Cencivel szemben még
                  kötelezőbb volt, mint anyától gyermeke felől, vagy valami kedves beteg
                  hozzátartozóról érdeklődni.</p>
					<p>Ó! a szőlő szép, és anyi és Jolán néni egészségesek, és itthon minden megvolna,
                  csakhogy a pincében áll a kétévi bor, amit nem lehet eladni, és elég gond, hogy
                  honnan vegyenek annyi pénzt, ami a szőlő megmunkálásához szükséges.</p>
					<p>- És azért anyádnak is spórolni kell, hogy téged tovább iskoláztasson: ezt vedd
                  tudomásul, és ahhoz tartsd magad, mert már nagy fiú vagy! - Cenci komoly szavai
                  előrelátó bölcsességgel hangzottak el, mert itt az idő már, hogy Imrus is
                  felügyelet nélkül megy a Bábelbe, melynek Pest a neve, s jó, ha előre érzi, hogy
                  szoros a gyeplő, és sovány az erszény. Imrus azonban egyszerre kirobbant, mintegy
                  kiöntve fölgyűlt izgalmait és levezetve a feszültséget egy közömbös témán: mert
                  mit törődött ő alapjában a megélhetés kicsi gondjaival? Bizonyára nem vette
                  komolyan az asszonyi aggodalmaskodás panaszait: de igazságszerető fiatal szívét
                  elöntötte a felháborodás arra a gondolatra, hogy ártatlan és munkás életek
                  szenvedhetnek a csalók és hamisítók vétkeiért! Imrus Sóton volt, mikor kipattant a
                  sóti borpincék botránya, s látványokat látott, melyek akkor szinte csak színházi
                  látványok voltak számára, s mégis mélyen bevésődtek emlékezetébe: mert nem az Élet
                  híres színháza volt-e ez, melyben mindannyian szereplők és kritikusok vagyunk?
                  Imrus még inkább kritikus volt, s mi minden jött össze, hogy ez estén különös
                  hőfokkal forrjon ki kritikája! a megnyílt szabadság s ébredő műveltsége, ami
                  szinte a korok fölé helyezi a lelkes ifjakat, s a Gőzsy Pepiék ostoba és önző
                  hazafiassága gyújtó ellentétül és Cenci gondjai, de talán még inkább a
                  fölzaklatott izgalom és hiúság, mert nem volt-e ő Költő, költő voltával legyőzve a
                  lump hazafit egy szép lány kegyeiben? és mi más a költő, mint a világ bírája s a
                  társadalom lelkiismerete?</p>
					<p>- Ó, nagyanyi, ha látta volna, mikor a bort ki kellett ereszteni a pincéből, mert
                  ártalmas fukszinnal vagy mivel hamisították, és a hegyi utcák folyókáiban mind víz
                  helyett bor folyt, és a munkások akkor jöttek ki a gyárakból, mert estefelé volt
                  ez, és Sóton sok gyár van, és a Kolónia felől is jöttek a bányamunkások, és
                  lehasaltak a kövezetre, a folyókák mellé, és úgy itták a bort, ami a folyókákban
                  folyott, mint a kutyák, sárosan itták azt a hamisított bort, mit azért kellett
                  kiereszteni, mert ártalmas volt az egészségnek...!</p>
					<p>S még tovább is ömlött volna a szó a társadalom ez ifjú tórájának ajakáról,
                  megközelítve tán olyatén véleményeket, melyeket Gőzsy Pepi legjobban
                  perhorreszkált: ha a naiv szónok nem pillant véletlen Noémire, aki gyermekesen
                  előreszaladt Dodóval, s a balzsamos nyári est félhomályában hirtelen visszavágott
                  egy kedves fintorral Imrus felé; ami világosan kifejezte megvetését a hűtlen
                  udvarló iránt, ki otthagyja a szép lányt, és inkább az öreg mamival társalog.
                  Bizonyára méltó “megrovási kaland” egy érettségit tett fiatalember ellenében; noha
                  másrészről úrileányhoz sem mondható nagyon illendőnek az a nyelvkiöltés és
                  utcakölykösen csúfondáros hang, mely ilyeténképpen adott hangsúlyt a
                  megrovásnak:</p>
					<p>- Muuuu!
               </p>
				</div>
				<div type="chapter">
					<head>5</head>
					<p>Nelliről kevés szó esik mostanában e történet folyamán; s csakugyan nehéz is mit
                  mondanunk róla: mert Nelli, az igazat megvallva, valóságos eleven halott volt
                  ezekben az esztendőkben, s még a lematurált fiacskájának érkezése sem bűvölhette
                  vissza az életbe. Nelli, fejfájósan bevonulva a szobába, szemrehányást is tett
                  magának közönyéért; noha jóleső csöndesség borult idegeire, amint Cenciék
                  elmentek, s nem hallotta többé anyja parancsoló hangját, aki immár teljesen
                  kitartotta őt két gyermekével együtt, sem Dodó éles visításait, aki mind kínzóbban
                  emlékeztette Gyulára. Ó, bizonyára a másik, Imrus volt az ő kedves fia, szívének
                  gyermeke! de Imrus oly messze volt tőle, s ha most hazajön is, nemsokára újra
                  elmegy, még messzebbre, mindig nagyobb és nagyobb távolságra! s még ha itthon van
                  is, akkor is messze van! Nelli nem tud mit beszélni vele! Nelli alig mer belenézni
                  a fia kutató, sötét szemeibe! Mily borzasztó volt ez! Évei örökös rettegésben
                  teltek: ez az egyetlen érzés élt még benne: és saját fiaitól rettegett! Néha Dodó
                  egy-egy hangjára, mely az udvarból hangzott, fölriadt, fölszökött, mintha Gyula
                  hangját hallaná, s egy pillanatra azt hitte, hogy Gyula jött érte! Máskor, amint
                  Imrus ráemelte szemét, éppen olyan volt, mintha Miska nézne rá, komoly, bírói
                  tekintetével, s még a vér is megfagyott ereiben! Ó! inkább kerülte a fia
                  tekintetét, délelőtt a konyhában felügyelve az ebédre, délután kifáradtan s
                  többé-kevésbé színlelt fejfájással ledőlve egy elfüggönyzött szoba díványán. Cenci
                  és Jolán folyton a szőlőt járták ezekben a napokban, Dodó a szomszéd gyerekekkel
                  csavargott: így történt, hogy Noémi, ha jött, többnyire Imrust egyedül találta, s
                  csak vele társaloghatott a házbeliek közül.</p>
					<p>Márpedig Noémi jött. Jött mindjárt másnap délelőtt, hogy Imrus megérkezett; jött
                  reggel, jött délután, jött estefelé, legszívesebben olyan időkben, mikor
                  gondolhatta, hogy a nőket a háztartás leköti. Imrus mindig otthon volt, mert hova
                  ment volna? noha Cenci eleget mondogatta neki:</p>
					<p>- Eredj a városba, menj a kaszinóba, Gőzsy Pepi is mondta, hogy szívesen látnak:
                  az ilyen magadfajta fiatalemberhez nem való egész nap az anyja szoknyájánál ülni.
                  - Ó, bizony, szegény boldogult Ákost nem kellett ily módon biztatni, de még a
                  Jozsót sem, alighogy látták őket ebédnél, s Cenci sokat mérgeskedett akkor: de hát
                  mégiscsak az volt a dolog rendje! Az volt az igazi fiatalság - nem ez, aki még
                  álmában is olvas. Imrus megpróbált egyszer lemenni a kaszinóba; fél óráig ült egy
                  pohár sör mellett, tízszer is elolvasta az Új Idők-et és a
                     Vasárnapi-t, mígnem megérkezett Gőzsy Pepi egy idegen
                  társasággal, amelyben Imrusnak nem volt mondanivalója, de nem is jutott szóhoz.
                  Bizonyos, hogy Imrus fölényesen megvetette ezeket az embereket: mégis félszegen és
                  megalázva érezte magát köztük, s nem vágyott többet ide, noha a Gőzsy Pepi-féle
                  kompánia csupa egészen fiatal emberekből állott, nálánál alig idősebbekből, akik
                  előtt Pepi vén mester volt. Imrus csak még jobban elmerült könyveibe, hol
                  mindenesetre szellemesebb társaságot talált; s Cenci nem alaptalanul panaszolta a
                  nyári szezonhoz képest botrányos petróleumfogyasztást, mert Imrus, hozzászokva már
                  a betűk fölött való virrasztáshoz, szinte hajnalig olvasott az ágyban.</p>
					<p>- Vezettesse be mama a villanyt - ajánlotta Jolán -, azt tizenegykor elzárják az
                  egész városban. - Jolán nagyon kívánta a villanyt, mert már a paraszt
                  polgármesteréknél is villany volt; de Cenci azonmód letorkolta:</p>
					<p>- Ugyan hol vennéd most arra a költséget? - Cenci jól tudta, hogy szenvedélyekkel
                  nem lehet erőszakoskodni; s Imrus olvasódühe szenvedély volt, olcsóbb, mintha
                  kártyázna vagy inna. Cenci alapjában meg volt elégedve, s csak a látszatért
                  zsörtölődött; s így Imrus akadálytalanul folytatta a petróleumorgiákat, melyek
                  egyúttal holdfényorgiák is voltak, mert a meszelt diákszoba a holdfényes udvarra
                  nyílott, hol Imrus órákig sétált lefekvés előtt föl és alá hangosan szavalva
                  kedves verseit. Itt nem zavart senkit, mert ez a szoba, mely hajdan kamra volt, a
                  konyha és mosókonyha között, távol esett a lakószobáktól, s Imrus egészen egyedül
                  aludt benne: Dodónak az ebédlőben szoktak ágyat vetni egy díványon, ahonnan nyitva
                  maradt az ajtó a szomszéd szobába, amelyben Nelli hált.</p>
					<p>Így Imrusé volt az egész éjszaka, nagyszerű csöndjével, melyet csak a tücskök örök
                  kórusa és a Sótról elhozott diákvekker ketyegése osztott dobogó ritmusba; Imrus
                  egyedül volt az egész világon, föl a csillagokig, amikkel hangos versekben váltott
                  üzenetet. Bizonnyal az ég polgárai vagyunk, s ha csak kilépünk a szabadba, már
                  számos irányban legközelebbi szomszédunk egy-egy planéta: Imrus planétákkal és
                  elhunyt költőkkel társalgott éjszaka, szinte félt a nappaltól, amikor ezeknél
                  közelebbi és jelentéktelenebb dolgokkal is kell foglalkoznia, amilyen például az
                  ebéd és vacsora, és a ma élő kicsiny emberek, még ha a legkedvesebb hozzátartozók
                  is, vagy akár olyan szép lány, mint Noémi.</p>
					<p>Noémi azonban mind több figyelmet követelt magának, s csakugyan ő lett a
                  legveszedelmesebb betolakodó ebbe a magányos és csillagos életbe. Az
                  otthonvalókhoz sohse muszáj szólni; Cenci úgyis el volt foglalva gondjaival, a
                  többieken meg Imrus lassanként házizsarnokká vált, még saját anyjára is durván
                  mordult rá, ha csillagos köreit zavarta; de vendég hölggyel s kivált még aki szép,
                  nem lehetett oly könnyen elbánni. Imrusnak az udvarias gavallér szerepét kellett
                  vállalnia, pláne miután Noémi mindjárt az első alkalommal kijelentette, hogy
                  egyenesen Imrushoz jött, és kérni akar tőle valamit. Imrus csodálkozott, mert egy
                  megvető fintor és csúfondáros “muuu” emlékét hozta haza
                  ama diadalmenetről, melynél Noémi volt a fehér ruhás leány. Noémi azonban nem
                  tartott haragot: amint mondtuk, egyenest Imrushoz jött.</p>
					<p>- El akarom kérni az összes Heinét, amit csak fordított: ugye, odaadja? -
                  Fölösleges kérdés, mert láttál-e már tizennyolc esztendős poétát, aki nem szívesen
                  teszi rímeit egy fiatal leány kezeibe, ahol talán legjobb helyen is vannak? Ámbár
                  hogy mennyire volt figyelmes olvasója Noémi az ifjúi rímeknek, örökre eldöntetlen
                  kérdés marad: mert ő sem említette, Imrus is restellte számon kérni, s be kell
                  vallanunk, hogy a kéziratos füzet sok év múlva a Juli néni padlásán bukkant elő.
                  Noémi másnap új olvasnivalót kért Imrustól, ezúttal “inkább regényt”; s mikor a
                  fiú szolgálatkészen szaladt az udvaron át csillagos éjeinek cellája felé, hol a
                  régi spájzpolcokon befőttesüvegek helyett most az ifjú irodalmár könyvei
                  sorakoztak, Noémi utánarohant, lobogó szoknyáinak forgószelében.</p>
					<p>- Hadd nézem meg én is a szobáját! Hadd nézem meg én is a szobáját!</p>
					<p>- Rendetlen most! - védekezett Imrus, mert ez is a délelőtt óráiban történt, s a
                  kis sváb még nem ért rá takarítani. Noémi azonban, mint erőszakos kis betörő, nem
                  egykönnyen engedte magát lerázni; s már ott is állt a könyvespolc előtt, szorosan
                  az Imrus háta mögött, kíváncsi pillantásokat vetve kétoldalt a meszelt falakra, a
                  széken heverő inexpressible
                  [41] ruhadarabra s a vetetlen ágyra, amelynek gyűrött
                  vánkosai fölé éles napsugár hullt az udvari ablakon keresztül.</p>
					<p>- Francia könyvek! - magyarázta Imrus, bizonnyal jogos büszkeséggel tárva ki
                  kincseit, s szerencsére nem látta a grimaszt, amellyel Noémi kifejezte csalódását
                  az idegen nyelvű és unalmas bibliotéka megpillantásán. Kiderült, hogy Noémi alig
                  tud többet franciául annál a pár szónál, amivel Imrust annak idején oly zavarba
                  hozta, s a francia regényeket inkább magyarul szerette volna olvasni.</p>
					<p>- Azok között nagyszerűek vannak! Tudok egyet, aminek az a címe, hogy: Félszüzek; az nincs meg magának?</p>
					<p>Imrus elpirult; úgy érezte, hogy a lány ugratni akarja, s tán maga se sejti,
                  micsoda illetlenséget követett el már azzal is, hogy ennek a pikáns könyvnek a
                  címét kimondta. Imrus sietett elterelni a szót, egy francia Maupassant-kötetet
                  mutatva, amit Schapringertől kapott, ki irodalmi mestere lett; érdekkeltőnek
                  sejtetni próbálta, hogy ez is eléggé csiklandós olvasmány, noha igazi finom
                  művészettel megírva.</p>
					<p>- Kár, hogy nem olvashatja franciául: ugyan ez olyan könnyű szöveg, hogy egy kis
                  szótározással akárki megérti. - Imrus jóhiszeműleg helyezte a művészetet minden
                  fölé, s bármily szemérmes, távol volt attól, hogy álszent legyen. De Noémi száját
                  biggyesztette a szótározás gondolatára: ő nem akart tudós nő lenni, mint
                  Gitta.</p>
					<p>- Még ha valaki tanítana! - vágta rá kacéran.</p>
					<p>Imrus készséggel fölajánlta ezt a szünidőre, s azonnal megnyerte lovagi jutalmát:
                  mert Noémi, ki még mindig mögötte állt, mintha csak a könyvet akarná nézni a
                  vállán keresztül, közelebb és közelebb simult hozzá, szorosabban és egyre
                  szorosabban, úgyhogy Imrus érezte a két fiatal mell nyomását a hátán, s az egész
                  puha test édes tapadását, s a combot és térdet a combja s térde mögött: a ruha
                  majd elégett közöttük. Imrus moccanni se mert, szólni se mert, áthevülten állt
                  ott, mint az elbűvölt királyfi, valami feszélyezett élvezetben; nem tudva, mit
                  tegyen? Mígnem a kis Dodó törte meg a varázst, föloldva az édes és kényes
                  helyzetet: mert indián üvöltéssel rohant be az udvarról, kezében a bátyja sokat
                  emlegetett játékpuskája:</p>
					<p>- Imrus! Imrus! Ugye, nekem adod a flóbertodat?</p>
				</div>
				<div type="chapter">
					<head>6</head>
					<p>- Tudja, mért kellett nekem otthagyni azt az úgynevezett állásomat? - kérdezte
                  Noémi egyikén azoknak az úgynevezett francia leckéknek. Az ürügyek is avulnak,
                  mint a célok; s a Juli néni háztartási üzenetei csodálatosan megritkultak ez
                  időben: nem volt szükség rájuk. Noémi rendesen reggel állított be Cenciékhez, és
                  kereken kijelentette:</p>
					<p>- Imrushoz jöttem franciát tanulni. - S míg Jolán és Nelli a Sparhert és a Partvis
                  zsarnok isteneinek hódoltak, a két kis henye a vizitszobában, mely leghamarabb
                  tiszta és rendes volt, elfoglalta a plüssdívány sarkát, egymás mellett és egy
                  könyvre hajolva, ami az olasz költő szerint különös veszedelem. Ha Imrus pedagóg
                  ambíciókat fűzött e tête-à-tête-ekhez, nagyon csalódott;
                  mert a könyv legfellebb a Galeotto szerepét töltötte itt be - amire a szótár
                  éppoly jó, mint a lovagregény -, s Noémi érdekesebb kérdéseket tudott föladni,
                  mint a grammatika.</p>
					<p>- Ó, nem sejti maga, milyen egy szegény hivatalnoklány élete! - Imrus lovagias
                  érdeklődéssel hajolt előre, mint egy kis Don Quijote, az ártatlanul szenvedő
                  szépség történetének hallatára; egyszersmind kíváncsian szimatolva a legmodernebb
                  városi élet e hozzátévedt szellőjét: mert mi lehet fontosabb tanulmány egy író
                  számára, mint az életé?</p>
					<p>- Képzelje: az a disznó kikezdett velem! - A “disznó” a Noémi volt principálisának
                  szólt, az “okleveles mérnök” úrnak, aki szívesen alkalmazott szabadalmi irodájában
                  ilyen szép és fiatal lányokat; “kizárólag jó családból való úrilányokat”, mint ő
                  maga mondta: ámbár Noéminek más véleménye volt kolléganőiről.</p>
					<p>- Csupa Dob utcai zsidó lány ült ott: én voltam az egyetlen keresztény. Nem is
                  hívtak másképp, mint így: “a schöne Schickse”
                  [42] - nagy dühére ezeknek a rüfkéknek: képzelje, mind
                  azon törte magát, hogy melyik legyen a főnök barátnője.</p>
					<p>- És maga, hogy került közibük? - kérdezte Imrus, fölháborodva ezen a miliőn.
                  Noémi elbeszélte, hogy maga kereste föl a mérnök urat, egy apróhirdetés nyomán,
                  anyja ellenzésére, de Gitta nagy biztatására. - Amint meglátott engem, rögtön
                  fölvett - tette hozzá büszkén.</p>
					<p>- És Erzsi néni mit szól?</p>
					<p>- Ó, anya egy elmaradt nő - biggyesztette a száját Noémi. - Egy dolgozó lány nem
                  lehet oly finnyás. Egy dolgozó lánynak meg kell ismerni az életet; nincs igazam? -
                  Noémi a Gitta szavait ismételte, kissé fontoskodva, a modern nő önállóságáról:
                  mégis kihallott a saját hangsúlya, ami egy bakafántos és kandi Éva-leány
                  hangsúlya volt:</p>
					<p>- Nem úgy van már, mint anyáék korában!</p>
					<p>Imrus igazat adott a modern és szabad fölfogásnak; de kötelességének gondolta,
                  hogy részvétét éreztesse Noémivel, aki ily rossz erkölcsű “rüfkék” között
                  kényszerült tölteni napjait: bizonnyal nem nekivaló társaság!</p>
					<p>- Ó, én csak mulattam rajtuk! - felelte gőgösen Noémi. - Gondoltam: amit ti
                  tudtok, én is tudom. Egy hét múlva már rájuk se nézett a princi - egyikre se! Csak
                  énrám nézett.</p>
					<p>Imrus nem értette ezt a kacérságot; noha úgy találta, hogy olyan szép lánynak,
                  mint Noémi, minden szabad.</p>
					<p>- No hallja! Csak nem tűröm, hogy a rüfkék diadalmaskodjanak!</p>
					<p>- De hiszen az előbb azt mondta, hogy ő kezdett ki magával.</p>
					<p>- Persze hogy kikezdett! Nagyon is kikezdett; csak úgy folyt a nyála a disznónak!
                  Mindig fogdosta a kezem, és különórákra tartott vissza, és...</p>
					<p>Bíró fia s maga is bíró már, a kis Don Quijote meg nem tagadhatta igazságérzetét:
                  mert ha Noémivel kikezdett a főnöke, ki a hibás benne? s van-e joga panaszkodni?
                  hisz maga akarta így!</p>
					<p>- Nüná, nem akartam! Képzeli, hogy kikezdhet velem, ha nem akarom?</p>
					<p>- De hát akkor mért hagyta ott az állását?</p>
					<p>- Ó, hát azt hiszi, hogy azért...? Hát olyan kis prűd libának néz engem? Akit egy
                  főnök kiüldözhet a szerelmével? Úgy csavartam az ujjam köré, ahogyan akartam. Csak
                  az a vipera felesége ne lett volna a zongoralábaival, aki mindig ott leselkedett
                  körülöttünk, és egyszer benyitott, mint egy sárkány, és...</p>
					<p>Noémi alig tudott hova lenni a kuncogástól a különös emlékezetre. A főnök felesége
                  csakugyan épp akkor nyitott be egy “különóra” alkalmával, mikor a többi
                  kisasszonyok már mind hazamentek, s Noémi egyedül maradt a főnökével, védekezve,
                  de kissé fölgyújtott fantáziával: mert a főnök szorosan a nyaka fölé hajlott,
                  ahogy a gépnél ült, és vállára téve meleg karját, olyan dolgokat súgott a fülébe,
                  amiket nemigen szoktak a gépbe diktálni.</p>
					<p>- Képzelje, arról beszélt, hogy egy lakást vesz nekem... ahol mindig
                  találkozunk... Én csak azért nem vágtam pofon, és nem szaladtam el, mert kíváncsi
                  voltam, mit fog még mondani?... Ó, én nem féltem egy csöppet se: tudtam, hogy ha
                  elfutok, másnap utánam jön, és bocsánatot kér... De pont akkor nyitott be az a
                  boszorkány... biztosan már előbb ott hallgatózott az ajtónál...</p>
					<p>- És aztán mi történt?</p>
					<p>- Hát mi történt volna? A főnök vörös lett, mint a pipacs, és szó nélkül bement a
                  lakásba, én pedig vettem a kabátomat, s büszkén otthagytam őket. Másnap amint
                  bejöttem az irodába, a főnök társa fogadott, egy nyápic, kis semmi emberke, és
                  átadta nekem a fölmondást: “Kisasszony, meg kell önnek mondanom, hogy mától fogva
                  nem reflektálunk a szolgálatára!” Megkaptam a félhónapi fizetésem, és slussz! Anya
                  azt mondja, hogy ez nagy szégyen, de én ugyan egy csöppet se szégyelltem magam!
                  Szégyellje magát az a disznó! Csak arra vagyok kíváncsi, mit kapott az a
                  feleségétől!</p>
					<p>Imrus együtt nevetett Noémivel, s csakugyan abban a véleményben volt, hogy ilyen
                  szép lánynak semmit sem kell szégyellnie. Mégis némi kényelmetlenséget érzett
                  Noémivel szemben, aki folyton ítéletét és véleményét kérte: nem tudott neki
                  egészen igazat adni. Néha úgy érezte, hogy Noémi cinkosává akarja őt tenni Juli
                  néni és az Anyai Hatalom ellen: holott valami titokban azt súgta Imrusnak, hogy a
                  kislányra nagyon is ráférne egy kis Anyai Hatalom. De az Anyai Tekintély útját
                  egyengetni bizonnyal nem az ifjú udvarló feladata, s Imrus igazán zavarban volt,
                  annál inkább, mert néha úgy képzelte, hogy a huncut kék szemek ama szegény
                  kicsúfolt főnökre se tekinthettek kihívóbban, mint őrá. “Akit én ugratok, az
                  ugrik” - mondta Noémi a főnök úrra vonatkoztatva; s Imrus néha azt kérdezte
                  magában: nem csapnivaló bolond-e ő, ha nem ugrik? Az az egy bizonyos volt, hogy
                  Noémi végtelenül bájos, de rendkívül könnyelmű, szelekótya kis teremtés, s talán
                  neki, mint férfiúnak, kellene okosabbnak lenni: de hogyan legyen Imrus bölcsebb és
                  okosabb, mikor Noémi százszor többet látott és tapasztalt a világból, mint ő?</p>
					<p>Mindez Imrust félszeggé és feszélyezetté tette; s hozzájárult Noémi örökös
                  vihogása, mely azt az érzést keltette benne, hogy kinevetik. Imrus a szigorú
                  tanító pózába menekült: mert nem abban állapodtak-e meg, hogy a gallok nyelvét
                  fogják együtt tanulni? s a grammaire-nak is megvannak a
                  maga szépségei, melyeket föltárni egy fogékony lélek előtt nem utolsó élvezet. De
                  Noémi nem látszott fogékonynak, noha Imrus a pedagógusok szokása szerint hitegette
                  magát, hogy mégis az: hacsak lehetne képzelni tanítót, aki tekintélyt tartson
                  őelőtte! Imrus bizonnyal nem volt az; s a türelmetlen kis pedagógot idegessé
                  tették a sikerülni nem akaró leckék. Imrusnak, noha ezt nemigen vallotta be önmaga
                  előtt, lassanként inkább terhére volt Noémi, kivált miután minden alkalommal ki
                  tudott találni valamit, ami a fiút zavarba hozta, mint ez a vallomás is; s nemcsak
                  hogy visszatartotta szenvedélyes tanulmányaitól, de egy-egy szó vagy tekintet
                  zavaró és lerázhatatlan emlékével még csillagos éjeibe is beechózott. Imrus
                  szelleme röpült korokon és országokon át, s minden, ami helyhez és időhöz kötötte
                  föltárult életét, csak akadály lehetett. Imrus szeretői az elképzelt Kleopátrák és
                  Olympiák voltak, s Noéminek egy-egy mozdulatában vagy arcjátékában Kleopátrát vagy
                  Olympiát látott, míg Noémi Kleopátrában is csak egy molett nőt, Olympiában egy
                  sovány macskát látott volna.</p>
					<p>- Vigye már azt az unalmas könyvet! - szólt Noémi gyakran, ha Imrus pedagóg
                  hajlamai különösebben kitörtek; ilyenkor a szalonasztalon kezdett turkálni, a
                  fényképek és névjegyek között; s megtörtént, hogy föllapozott valami díszalbumot,
                  amiben egy allegorikus aktkép volt látható: - Nézze, ez érdekesebb!</p>
					<p>És közelebb simulva Imrushoz a fotelben, szinte belelehelt az arcába, s a szeme
                  csillogását kutatta:</p>
					<p>- Hogy tetszik?</p>
					<p>És mutatta ujjával a csípő görbületét, a térd szelíd hajlását, kémlelve Imrus
                  szemében a hatást.</p>
					<p>- Szebb ez, mint én, vagy nem? - kérdezte kacéran. És fölállt, pózba állt,
                  szoknyáját szorosan idomaihoz szorítva; a szoknya kislányosan rövid volt, de még
                  föl is csúszott, úgyhogy Imrus láthatta a jó formájú bokát, s még azon felül is.
                  Imrusnak a régi mitológia képei jutottak eszébe, a szép bokájú istenasszonyok;
                  vörös lett, nem tudta, hova nézzen, mit mondjon, hogyan bókoljon?</p>
					<p>Egy kicsi a fehér alsószoknyából, ami kicsillant, heteken át ingerelte
                  fantáziáját.</p>
					<p>Máskor meg Noémi, amint egyedül maradtak, parancsoló hangon így kiáltott:</p>
					<p>- Csókoljon meg! Azonnal csókoljon meg!</p>
					<p>- Hiszen mi voltaképp testvérek vagyunk - magyarázta később -, vagy azok
                  lehetnénk. A maga édesanyja az én édesapámmal házasságban voltak, így minekünk
                  mindig szabad csókolózni, mint a testvéreknek.</p>
					<p>És erősen átkarolva a fiút, hosszasan csókolta, szinte belenyalva a szájába, mint
                  egy torkos macska.</p>
					<p>Végre, kiszabadítva öleléséből a szédülő Imrust, haját igazítva és kissé lihegve,
                  huncut tekintettel nevetett vissza rá, mint egy cinkosra, kivel értik egymást.</p>
					<p>- Minekünk mindig szabad csókolózni, ugye?</p>
				</div>
				<div type="chapter">
					<head>7</head>
					<p>Imrus pályaválasztásáról eleinte nemigen esett szó. A családi tradíció folytán
                  magától értetődött, hogy jogász lesz, s Imrus azt is szerette magától értetni,
                  hogy Pestre megy az egyetemre. Sóton volt ugyan már jogakadémia, de a vizsgákat
                  úgyis Pesten kellene letennie, s Pesten is vannak rokonok, Jozsóék. A kérdés akkor
                  merült fel pozitív formában, mikor Kayser János, a család régi barátja, látogatást
                  tett Gádoroson. Kayser János, szintén gádorosi fiú, királyi ügyész volt valahol,
                  tekintélyes idős úr, még a szegény Jóska bácsival egykorú, a Cenci férjével; de
                  jól ismerte Miskát is, s Cencit meglátogatva melegen érdeklődött a Miska fia
                  iránt.</p>
					<p>- Ó, ne legyen jogász! - mondta Kayser János, kedvesen mosolyogva aranykeretes
                  csíptetője mögül. - Annyian vagyunk már jogászok, hogy megesszük egymást. - Ez a
                  magas, sovány, kulturált öregúr, kora dacára is modern ember volt, s a modern
                  nézeteket képviselte. - Ne menjen jogásznak, kedves öcsém! Elég szomorú, hogy a
                  magyar úri osztály fiaiból csupa fiskális és szegény beamter lesz. Pereskedő,
                  jurista nép vagyunk, s ennek az ország issza meg a levét. A mai világban a
                  kulturális pályáké a jövő. Nem a jogász az egyetlen hivatás. Fontos szerepet tölt
                  be a mérnök, az orvos...</p>
					<p>- A tanár... - folytatta a fölsorolást Imrus, aki egyáltalán nem vágyott a jogi
                  pályára, s borzadva gondolt apja unalmas jogi könyveire; de a mérnöki vagy orvosi
                  tudományok sem ígértek érdekesebbet. Imrus nem a praktikus élet gyermeke volt, s
                  úri vére kissé megvetette a praktikus élet szolgáit. Ő magasabbra vágyott;
                  megérteni a világ lényegét a gondolkodókkal s élvezni szépségeit a költőkkel!
                  Imrus azoknak a nemeseknek ivadéka volt, akik Lucretiust és Horácot olvasták a
                  lugasban. Kontemplatív élet! milyen pálya adna erre ma lehetőséget és elég
                  óciumot, ha nem a tanári? Múlt századokban tán pap lett volna Imrus: de mit tegyen
                  e hitetlen idő gyermeke? Ám a Kultúra papja lenni - a modern műveltségé e
                  “tudomány nélkül való” országban - bizonnyal szent és dicső küldetés. Imrus
                  pedagóg hajlamokat érzett, kivált mióta hiába próbálta oktatni Noémit; ó,
                  beszélni! közölni tudását, gondolatait! nem ily haszontalan csitri lánnyal, hanem
                  érdeklődő, komoly fiúkkal! Imrus magányos lelke szomjazott erre a feladatra.</p>
					<p>- A mérnök, az orvos, a tanár... - ismételte Kayser János, mint igazi művelt és
                  intelligens ember, természetesen beleértve a tanárit is a “kultúrpályák” közé:
                  noha a paedegogus valamikor szolgát jelentett, s még ma is
                  inkább alacsonyabb néposztályok s legfeljebb szegény tanítók gyermekei mennek erre
                  a pályára. De hát a tanárból egyetemi professzor is lehet, ami már szép állás; s
                  Imrusnak lesz hozzá protekciója. És talán helyes is, hogy ezt a pályát szintén
                  mentől több úrifiú keresse föl. Imrusban nem élt ez az osztálytudat: ő az eszmék
                  embere volt, azaz demokrata; különben is még elég közel az iskolapadhoz, hogy a
                  tanárokat úrnak lássa. Nem voltak-e urak a ciszterci papok? Úr vagy nem úr: olyan
                  foglalkozás, melyre már készülni is annyit jelent, mint irodalmat és történetet
                  tanulni, azaz elmúlt korok és nagy szellemek életét élni újra, valóságos csábító
                  kaland volt e szürke kor szomjas gyermekének. Mindazáltal csak kaland és álom;
                  amit Imrus maga sem vett nagyon komolyan. A dolog akkor annyiban maradt, mert ki
                  szólt volna bele? Nellinek a maga számára sem volt akarata; Cenci pedig mindenben
                  bölcsebbnek tartotta nem avatkozni a fiatalok dolgaiba. Csak elvégezze az
                  iskoláit! a többiről az Állam gondoskodik, s minden állás jó, ha rendes fizetés s
                  előmenetel van. A problémát Gitta megérkezése vetette föl újra, aki miután Pesten
                  előkészített a pótvizsgára egy zsidó lányt, most Juli néninél akarta tölteni a
                  vakáció utolsó heteit, mert Juli néni megírta Erzsinek: “a lányaidat szívesen
                  látom akár egész nyárra!”, s Erzsiék úgy csíptek föl minden kapcsolatot és
                  meghívást, mint árva madarak a morzsaszemeket. Gitta nagy, nyurga lánnyá nőtt,
                  kerek, intelligens, fölényes szemekkel, aki bizonyos leereszkedő jóakarattal
                  tekintett a vidékiekre, lenézve őket a műveletlenségükért és elmaradtságukért.
                  Gitta rendkívül művelt volt, egészen modern eszméket hirdetett, s szenvelgett
                  nyíltsággal beszélt minden témáról; mindebben csak imponált a jó kávénéniknek,
                  kiket néha avval a kijelentéssel botránkoztatott meg, hogy le akarja nyíratni a
                  haját.</p>
					<p>- A hosszú haj éppoly barbár és alkalmatlan csökevény, a szőrös állat maradványa,
                  mint a szakállviselés a férfiaknál.</p>
					<p>Imrus el volt ragadtatva ettől a modern és tudományos gondolkodásmódtól. Most volt
                  valaki, akivel csakugyan lehetett irodalomról beszélni, sőt másról sem lehetett;
                  az első találkozás után Imrus hazakísérte Gittáékat, s a Juli néni háza előtt fel
                  és alá járva - Noémi nagy bosszankodására, aki ott is hagyta őket - letárgyalták
                  az egész világirodalmat; nem tudtak elválni addig, míg összes olvasmányaikról el
                  nem mondták egymásnak véleményüket. Gittának lesújtó ítélete volt az egész hazai
                  költészetről, s Imrus nem is merte megmondani neki, hogy néha magyar írókat is
                  olvas.</p>
					<p>- Nulla, a magyar irodalom, nulla! - mondta Gitta, s ama kor sekélyes irodalma
                  igazat is látszott adni neki, noha Gitta az ítéletbe a régieket is belefoglalta,
                  Vörösmarty hazafias retorikáját nem becsülvén többre, “inkább kevesebbre”, mint
                  a Tinódi naivságait. Annál bőkezűbben magasztalta a francia és angol
                  “primitíveket”, válogatás nélkül, Ronsard-t és Chaucert: Gitta mindent látszott
                  ismerni, s Imrust egészen elkábította a soha nem hallott nevek sokaságával.</p>
					<p>- Egyetlen magyar költő van, akit érdemes tudomásul venni - mondta. - Az is
                  sietett meghalni, nem bírta ki ebben a Mucsában.</p>
					<p>- Kicsoda? Reviczky?</p>
					<p>Gitta száját vonta: csak nem rajong egy szentimentális “szerelmi” költőért!</p>
					<p>- Már csodálkoztam is - mondta Imrus s tanácstalanul kérdezte, kicsoda hát?</p>
					<p>- Komjáthy Jenő - hangzott az ismeretlen név, és Imrus megtudta, hogy Komjáthy
                  filozofikus, panteista költő, akinek nevéről már egy irodalmi társaságot is
                  csináltak a pesti egyetemisták; ez nem olyan vén szamarakból áll, mint a Kisfaludy
                  Társaság, és Gitta is tagja. Kérdéseire azt is megtudta, hogy Komjáthy vidéken
                  élt, mint tanár, aki rossz dolgozatok javításából megmaradt idejét Schopenhauer
                  olvasásának és filozófiai mélységű költemények írásának szentelte: szomorú sors
                  talán, de van-e méltóbb a zsenihez korunkban, mikor a Cselekedet helyébe a
                  Gondolat lépett? Imrus - noha még csak hírből ismert filozófiát - elfogadta volna
                  ezt a sorsot, az örök dicsőséggel ráadásul.</p>
					<p>S önmagát állította Gitta elé, romantikusan, mint egy ősi átok áldozatát, akinek
                  Schopenhauer s a Szerelem és a Halál metafizikája helyett unalmas római jogot és
                  lélektelen statisztikát kell magolnia; hangsúlyozva undorát az “úri pálya” iránt,
                  melynek allegorikus díszpéldánya lett fantáziájában Gőzsy Pepi.</p>
					<p>- Azt akarják, hogy a kaszinóba járjak - panaszolta -, de én utálom azt a léha,
                  üres társaságot.</p>
					<p>Gitta teljesen igazat adott Imrusnak. Bizonnyal lehetetlen miliő ez, intelligens
                  ember számára.</p>
					<p>- Bizonyítja az apám példája, akit néha meglátogatok Pesten. Ez a szerencsétlen,
                  zseniális ember tökéletesen elzüllött, mert ebben a nem nekivaló környezetben
                  kellett élnie.</p>
					<p>Imrusnak imponált a szabadság, amellyel Gitta az apjáról beszélt, s jóformán
                  többre tartotta e pillanatban az elzüllött Hintáss Gyulát, mint mindazokat a
                  kifogástalan jogász gentlemaneket, akikkel a kaszinóban találkozhatott. Másnap
                  újra fölkerült a téma Noémi jelenlétében, s Gitta versenyt csúfolta Imrussal, nem
                  ugyan a komoly kaszinói gentlemaneket, hanem - ami közelebb feküdt - az üresfejű,
                  monoklis jogász ficsúrokat.</p>
					<p>- Pedig a lányok az ilyent szokták szeretni - szólt Imrus.</p>
					<p>- Én mindig utáltam ezt a típust - bizonykodott Gitta, kissé feleslegesen.</p>
					<p>- No én nem utálom - kiáltott most közbe váratlan Noémi -, én az ilyen unalmas,
                  fád filozopterfélét utálom, akivel másról sem lehet beszélni, mint könyvről és
                  könyvről és könyvről! Muuuu! - És kiszaladt a kertbe Dodóhoz, és kivette a fiú
                  kezéből a flóbertet, és ráhibázott egy ártatlan verébre, rögtönzött amazon, maga
                  jajgatva a lövés után, mely kegyetlenül megcsapta a vállát.</p>
					<p>Noémi és Gitta közt nem látszott valami jó testvéri szeretet, s Noémi most
                  különösebben is orrolt Gittára, aki valósággal elvette az udvarlóját, noha
                  bizonnyal nem volt olyan szép, mint ő. Mit akar Gitta az ő égimeszelő növésével és
                  vizenyős ökörszemeivel? Imrus azonban hálás volt Gittának, hogy valamennyire
                  fölmentette őt Noémitől, aki rettenthetetlen ostromló volt, s akivel nem lehetett
                  könyvről beszélni: holott Imrus csakugyan nem tudott másról beszélni! Minden
                  unalmas volt, amiről szokás vagy szabad beszélni, ha csak nem a könyvek ürügyén;
                  de Noémi naivsága szűz volt a könyvektől. Gitta csak csúfolódni tudott a Noémi
                  francialeckéin, melyek, anélkül hogy elhatározták volna, maguktól abba is
                  maradtak. Ám egy délután Noémi, mikor ozsonnán voltak Juli néninél, hátramaradva,
                  míg a társaság kivonult a kertbe, egy pillanatra egyedül kapta a szobában Imrust,
                  kivel mostanában nemigen lehetett egyedül, s egy Jókai-hősnő szenvedélyes
                  mozdulatával a vállaira téve két kezét, szemrehányó hangon azt kérdezte tőle:</p>
					<p>- Miért nem szeret már engem?</p>
					<p>- De hiszen szeretem - bizonykodott Imrus, kissé ingerülten s inkább a távozó
                  társaság zajára figyelve, mely, visító női kacagások koncertje, oly
                  diszharmonikusan tódult be a nyitott ablakon, hogy Imrus azt kérdezte magától, nem
                  gondolhatná-e valaki, hogy jajveszékelés és kétségbeesett fájdalom sikoltozása
                  az?</p>
					<p>- Akkor csókolj meg! - suttogta hirtelen Noémi, s egy lopott csók csattant el,
                  mely egyszerre megint új viszonyt teremtett a fiú s a lány közt: mert nem voltak-e
                  mostantól kezdve már tagadhatatlan titkos és egymást értő szerelmesek?</p>
					<p>Másnap Noémi átfutott Cenciékhez, ezúttal megint üzenet ürügyén, de egy pillanatra
                  sem lehettek egyedül, mert Jolánnak valahogy nem volt dolga ezen a délelőttön, és
                  nem tágított mellőlük. Jolán csakugyan féltékeny volt Imrusra és Noémire is, az
                  egész tőle elpártolt fiatalságra! És Noémi csak annyit tehetett, hogy alkalomadtán
                  Imrus mögött állva a Jolán és Nelli jelenlétében egész testével úgy odasimult a
                  fiúhoz, mint az első nap a könyvespolc előtt, hogy Imrus erein kéjes bizsergés
                  szaladt át, és arca lángra gyúlt.</p>
					<p>Az üzenet, amit Noémi hozott, a délutáni kirándulásra vonatkozott, mert Cenciék a
                  szőlőben adták vissza a Juli néni ozsonnáját, s itt már a két szerelmes a vidéki
                  naiv szerelmek obligát receptje szerint teljes rendszerességgel cserélgette
                  poharait, együtt lemásztak létrán a padlásról az óriás kád félhomályába, hogy egy
                  csókot csenhessenek, s este, mikor az egész társaság plédeken leheveredett a
                  présház előtti fűben, a tücsökszóban és csillaghullásban gyönyörködni, egymás
                  mellé dőltek, szorosan, szorosan, a fénymorzsás sötétségben, úgyhogy Jolán félig
                  tréfálva, félig irigyen jegyezte meg:</p>
					<p>- Ti nagyon is közel vagytok nekem!</p>
					<p>- Ugyan, Jolán néni, hisz testvérek vagyunk! - nyelvelt vissza Noémi.</p>
					<p>Imrus, gáncs nélküli lovag, tréfás arasszal mímelve egy rögtönzött távolságot,
                  iparkodott elpalástolni hölgye vigyázatlanságát; de Gitta, született kerítő, mint
                  minden nő, ki maga nem termett szerelemre, bizonyos jóakarattal figyelte őket,
                  melybe némi megvetés is vegyült, és meg is mondta Imrusnak, a tudós nő fölényes
                  nyíltságával (szinte a társaság előtt, mely úgysem értette).</p>
					<p>- Kis szexuális játékok... szép kis állat ez a Noémi.</p>
					<p>Illúziórontó nyíltság talán: de ki ronthatja el egy ifjú irodalmár illúzióját?
                  Imrusnak romantikus este volt ez, míg egy kendő alá bújva Noémivel - mert hűvös
                  áram jött, s a lány szívesen felezte a kendőt, amit Jolánék kölcsönöztek neki a
                  szőlőszobában hasonló esetekre tartott állományból - mentek haza a sötét
                  szurdékban a csillagveszejtő éjszakán.</p>
					<p>- Meg ne fázz - mondta Nelli, régi és soha nem feledett aggódásban fiacskájáért; s
                  ez elég pátens volt, Jolán dacára is, az összebúvásra. A kendő szorosan fogta
                  eggyé őket, mert elül még csomóra is volt kötve, és Imrus minden lépésnél érezte a
                  lány ruganyos izmainak mozgását. Otthon sokáig járt a kertben a csillagok alatt,
                  André Chénier pogány elégiáit szavalva és egy Goethe-dalt; mert Chénier-t és
                  Goethét kapott kölcsönbe Gittától, aki mindig egy egész bibliotékát hozott magával
                  a vakációra az egyetemi könyvtárból kivett könyvekből. Imrus e napon a
                  kereszténység és pogányság, a zsidó és hellén életnézet heinei dilemmáját döntötte
                  el magában, melyet az időben Tolsztoj és Nietzsche újból fölvetettek. Imrus a
                  pogány életöröm felé hajlott, melynek oly kevés szellője hatott be a Szomorú
                  Asszonyok Házába, hol most otthona volt. Lehet-e saját, nem létező szakállunkra
                  döntenünk egy világnézet mellett, s föltámasztanunk eltűnt istenekét? Imrus még
                  mindig csak az Élet függönye előtt ült, amely mögött talán semmi sincsen.</p>
				</div>
			</div>
			<div type="group">
				<head>GYULA ÚJBÓL A SZÍNRE LÉP</head>
				<div type="chapter">
					<head>1</head>
					<p>Dömét az idén újra jobban elővette a csúz, hetekig fürdőzött s aztán se akaródzott
                  neki visszamenni Sótra, hol senki se várta, s talán már sohse várja senki! Inkább
                  Gádorosra kanyarodott, annál szívesebben, mert Erzsi egy levele megint
                  megfenyegette a Hintáss família látogatásával, s Döme irtózott a gondolattól,
                  hogy az űrt, mely házában és életében támadt, hisztériás szenvelgések és
                  kedveskedések próbálják betölteni, hacsak pár napra is. Jobbnak vélte elibük menni
                  Gádorosra, tudva, hogy azt Erzsi is útba ejteni szándékozik, hogy fölszedje
                  leányait: ha Gádoroson találkoznak vele, talán lemondanak a sóti útról, s
                  mindenesetre elviselhetőbbek lesznek Cenciék körében, mint egyedül és nála. Hogy
                  más mi minden hajtotta Dömét Gádorosra, arról nehéz és nem jó beszélni: mert
                  szomorú dolognak látszhatik, ha egy aggastyán szerelmes módon lohol egy arc után,
                  korához nem illő út fáradalmaival dacolva; kivált ha az az arc tulajdonképp két
                  arc, anyáé és fiúé egyszerre, és nem is csupán arc: hanem egy fiús őzmozdulat,
                  mely egy hajdani szép asszony mozdulatának kísérlete vagy egy szomorú anya
                  némasága, kinek egykori szépségét fia vonásai nem engedik feledni. Bizonnyal
                  komplikált szerelem! noha Döme nem volt komplikált, csak az ősi parancsnak
                  engedelmeskedett, mely halálig unszol kapaszkodni a szeretetbe, arcokba, szemekbe
                  s fiatal mozdulatokba, s mennél közelebb az örök Magányossághoz, annál inkább!
                  Szenvedélyes és ellenállhatatlan unszolás, melyet azonban kissé nehéz bevallani,
                  bár saját magunknak! A fuldokló fogózása volt ez, mert az Örök Magányosság
                  hullámai kicsaptak Döméhez a síron innenre is, mióta Imrus elhagyta, s úgy lehet,
                  végképpen. De a sors néha megfellebbezhető vagy legalább elhalasztható, ami elég,
                  mert a “végképpen” már nem sok időt jelent.</p>
					<p>Dömének mindenesetre tervei voltak, különböző szalmaszálakkal, ami egyúttal
                  bevallhatóbb ürügyet is adott a gádorosi úthoz, mert Imrus jövője forgott szóban.
                  Dömét ez még jobban izgatta, mint a fiút magát vagy anyját s nagyanyját, akik
                  közvetlenül gondoskodtak róla. Döme nem tudott nyugodt lenni egy pillanatra sem:
                  lázas szükségét érezte a cselekvésnek. Döme apokaliptikus időket élt, mint
                  valamikor Világos után, mikor arról volt szó, hogy Kufsteinba zárják, vagy osztrák
                  közlegénnyé degradálják. Minden összejött most. A nemzet öntudatra látszott
                  ébredni, mint akkor, megunva az évtizedekig tűrt idegen igát; a függetlenségi párt
                  óriási lelkesedéssel diadalra jutott, s a darabont főispánt Sóton is záptojással
                  és hagymával fogadták. Döme lázban égett: de ez a láz nem volt örömteljes.
                  Mondják, öregeknek nem való a változás, még ha álmaik teljesedése is; de itt
                  magában a teljesedésben volt valami ijesztő: mert ki számított rá, hogy ez az álom
                  valaha teljesedik? A legvérmesebb álmodók hökkenve kérdezték: mi lesz most?
                  Dömétől idegen volt a flegmatikus mamelukbölcsesség; de másrészt dohogva nézte s
                  illúzió nélkül öreg pápaszeme mögül a Gőzsy Pepik hazafias handabandáját is, mint
                  dörmögő, rosszkedvű nagyapa felszabadult és éretlen gyerekek vásott lármáját. Döme
                  pápaszeme fekete volt, kivált mióta egyedül maradt.</p>
					<p>Döme már látott egy Világost; noha rég múlt fiatalsága, s a “megszépítő messzeség”
                  azt romantikus és hősi ködökbe burkolta. Hol van az ifjúság márciusi lelkesedése -
                  az ifjúságé, mely minden ügyre a Jövő szent pecsétjét üti? Döme jól ismerte Imrus
                  közönyét - noha jól emlékezett a lelkes kisfiúra is, ki egykor csillogó szemekkel
                  hallgatta az ő hazafias tirádáit... Dömének különös érzése volt: mintha valami
                  restellni való naivság lenne e hazafiságban: gyerekek, öregek és ivócimborák
                  naivsága. Mi lesz már evvel a nemzettel? Meg tud-e állni a maga lábán? Döme úgy
                  érezte, hogy nem bírna ki már egy új Világost: noha tán túlzás volt ily tragikusan
                  látni a dolgokat. De ki lássa tragikusan, ha nem ő? kinek egész élete e hazafiság
                  volt, mellyel most, íme, teljesen egyedül maradt, kivált mióta a honnak ama fiatal
                  s közömbös gyermeke, Imrus is elhagyta házát - s úgylehet végképpen.</p>
					<p>Mindez egészen tűrhetetlen volt, s érthető, hogy Döme, noha hosszú éveken át
                  megszokhatta a magányosságot, most nem tudott abba belenyugodni. Szemei rosszul
                  látván a betűket, már újsághírekért is emberek közé kellett mennie: pedig nem
                  akart elmaradni a hírektől... soha ily kétségbeesetten nem ragaszkodott az életben
                  való részvételhez... De nemcsak hírek kellettek neki... tennie kellett valamit...
                  nem bírt nyugton ülni. Így történt, hogy föltámadtnak látszott, mikor épp
                  megrokkant: s nem ez-e az “aggkori föllobbanások” rendes története? Dömének a csúz
                  már alig engedte a járást; amiből csak Püspöknek volt haszna, a fiákerosnak, ki
                  már jóformán Döméből élt. A kaszinó pecsovics kompánia lévén, Döme inkább a
                  Katolikus Körbe ment garibaldista létére is: a papok közé, kik különben liberális
                  emberek és jó hazafiak voltak mind negyvennyolc óta. Itt találkozott Zsinkó
                  bácsival, a Miska kanonok barátjával és whistpartnerével, ki, nagy mentora az
                  ifjúságnak, élénken érdeklődött a megboldogult fia iránt.</p>
					<p>- Hallom, lematurált.</p>
					<p>Ez a pár szó adta a szalmaszálat a Döme remegő kezeibe: mert nem volt-e Sóton
                  püspöki jogakadémia? s nem tudott-e hiszen Imrusról maga a püspök is? Bezzeg
                  dörmögött Döme hajdan, mikor Cenci a papokkal paktált, s fölvitte a fiút a
                  rezidenciába! s most, íme, mégis maga fordult Zsinkóhoz a kérdéssel: nem lehetne-e
                  a nebulónak valami ösztöndíjat szerezni az akadémiára? Minek engednék őt Pestre,
                  hol a nagyváros ezer veszélye várhat rá?</p>
					<p>- Gyereket szem előtt kell tartani - mondta a szegény Ákosra gondolva.</p>
					<p>A kanonok tökéletesen egyetértett ebben, s megígérte, hogy utánanéz a dolognak.
                  Döme izgatottan várta az eredményt. Bizonyos, hogy Imrust nem lehet rávenni a
                  Sóton maradásra, hacsak Cenci úgy nem határoz felőle, s Cencit csak a stipendium
                  szaga s a lila öv fénye bírhatja a beleszólásra.</p>
					<p>Zsinkó bácsi levele Harkányban lepte meg Dömét a jó hírrel, melyet fontos ügyként
                  vitt magával Gádorosra, nagyobb becsben, mint a csúzának hasznos szobafürdőt s a
                  mellének kedves pincetokot. Mindjárt az első este haditanácsot ült Cencivel s
                  Nellivel, ki egy reprezentatív néma személy szerepét játszotta. Imrus is jelen
                  volt, már mint felnőtt fiú, kinek saját beleszólása is eshet sorsába - noha itt
                  oly hatalom volt a döntő, mely ellen neki sem lehetett érve: mert mindnyájunk
                  fölött nagy úr a Pénz. A szüret közeledett, borkupec zsidónak híre se mutatkozott,
                  a hordók színig álltak az eladatlan kétévi terméssel, s szinte rémkép volt, ami
                  máskor öröm, hogy az idén is jól ereszt a szőlő: mert lesz-e férőhely az új
                  bornak?</p>
					<p>- Hordókat kell vennem! - jajgatott már Cenci. Minden krajcár fontos volt, s az
                  egyetem sokba kerül. Mégis Döme nem a stipendium megnyugtató kilátását forgatta fő
                  bunkónak, hanem, szónokibb érvet keresve, a modern Bábel veszélyeit festette,
                  Tacitus színeivel, úgyhogy Nelli egészen megrémült.</p>
					<p>- Rossz társaságba keveredhetik, és fizetheted az adósságait!</p>
					<p>Jolán a rossz nőktől féltette, akik néha befonják az ilyen fiatal gyerekeket.
                  Nellinek azonban sokkal naivabb félelmei voltak.</p>
					<p>- Elgázolhatja a villamos. Jesszusom, abban a nagy városban! - És eszébe rémlett a
                  rettenetes nap, amikor Gyulát keresni Pestre ment. Imrus azonban tiltakozott, mint
                  egy sértés ellen.</p>
					<p>- Sohse félts engem, anyi! Tudok én vigyázni magamra.</p>
					<p>- Rossz pénz el nem vész! - mondta Döme is, mord, bácsis tréfával; de rögtön
                  komolyra fordította a szót. Rossz pénz el nem vész, de mennyi jó pénz veszhet el,
                  abban a nagy városban, egy meggondolatlan gyerek kezeiben! - gondolj a fiadra,
                  Imrére! - figyelmeztette Cencit.</p>
					<p>A szoba, ahol ültek, tele volt a meghalt Imre emlékeivel; nagy, olaj arcképe
                  függött a falon, melyet egy kóbor piktorrá züllött rokon fiúval festetett meg
                  irgalomból Cenci fotográfia nyomán az elhunytról; szemközt egy őzagancs, legelső
                  nagy vadászzsákmánya és a pohárszéken üvegből való lapos díszkulacsa, régi
                  porcelánok, kávéscsészék és teásibrikek közt, melyek mindannyiszor megrezegtek,
                  finom csengéseket adva, amikor egy-egy kocsi ment el az ablak alatt.</p>
					<p>Cenci azonban nem vette nagyon szívesen az emlékeztetést.</p>
					<p>- Te is jobban tennéd, ha a magad háza előtt söpörnél, Döme! Az én fiam legalább
                  nem volt “váltós ember”, mint a tied.</p>
					<p>- No, írt az alá elég váltót - mordult Döme.</p>
					<p>- És ha írt, csak a maga nevét írta rá, amire jussa volt - replikázott Cenci.</p>
					<p>Döme halálsápadttá vált a célzásra. A fia, szegény Ákos csakugyan egyszer az ő nevét írta egy váltóra, mikor már nem akart neki több
                  pénzt adni. Akkor családilag elsimították a dolgot minden következmény nélkül:
                  régen volt ez, szegény Ákos meg is halt azóta, elkényeztetett, de alapjában kedves
                  fiú volt ő, akitől semmit sem lehetett nagyon komolyan venni. Döme még életében
                  könnyen megbocsátott neki, de azért fájdalmasan szisszent föl a sebre.</p>
					<p>- Tudta, hogy megfizetem - védelmezte. - Senkit se károsított vele.</p>
					<p>S a két öreg kiállt a fiúkért, akiket, míg éltek, annyiszor emlegettek “zsivány
                  pernahajderek” gyanánt. Döme, ki oly kényes volt egyébként becsületbe vágó
                  dolgokban, könnyen lelt mentséget a fia számára: hisz épp becsületbeli adósságról
                  volt szó, amit nem mert az apjának mindjárt bevallani.</p>
					<p>- Szép kis becsület, mondhatom - vágott vissza Cenci. - Evvel a becsülettel
                  börtönbe kerülhetett volna.</p>
					<p>- Az istenért, mama! - Cenci kegyetlen tudott néha lenni; de Nelli megrémült a
                  szótól és a gondolattól, az ő kedves, gavallér cousin-jével kapcsolatban, akinek utolsó napja oly rettenetes emlék volt
                  számára; mert nem ő vetette-e meg a hófehér ágyat, amelyen piros vére
                  végigfolyott? - Az istenért, mama, miket beszél! - “Börtön” bizonnyal rémes szó;
                  noha “váltóhamisítás” és “házasságtörés” és “asszonyszöktetés” nem kevésbé
                  iszonyúak.</p>
					<p>- Te csak hallgass! - torkolta le Cenci. Imrus azonban, mintegy új felnőtt,
                  frissen beavatva a Família titkaiba, valóságos néma lelki forradalmon ment át,
                  mint mostanában minduntalan. Ez a forradalom hirtelen volt s mégis régen izzó
                  lávák kitörése, mint minden forradalom. Imrus, apja fia ebben, éles érzékkel bírt
                  jog és törvény iránt; s már maga az a felfedezés, hogy családjának egy tagja
                  valamikor összeütközhetett e szigorú és absztrakt istenségekkel, egyéb tragédiák
                  híján, hasonlított a tragédiához. Az ember azonban komplikált még fiatalon is, s a
                  kis vulkánban akkora volt a res novae
                  [43] vágya, hogy érzéseiben e tragédiát eposzként
                  üdvözölte; s valóban nem lappang-e minden tragédiában egy eposz is? Ahol bomlik a
                  régi, mindig születik valami új, s Imrus csikótürelmetlenségében már bomlani
                  érzett maga körül mindent; elsősorban a Társadalmat, a társadalmi osztályt,
                  amelyhez tartozott - be kell vallani, egy kicsit azért is, mert éppen egy új
                  szociológiai folyóiratot olvasott, amit Gittától kapott kölcsön, Chénier-vel és
                  Geothével együtt, s ami egész új világot tár föl előtte; e folyóiratban sok szó
                  esett Spencer Herbertről, s ebbe írt Schapringer is. Spencer Herbert és
                  Schapringer bizonnyal nagy tekintélyek, akik fölszabadították egy “szegény ifjú”
                  gondolatait: de Imrus lávája alapjában líraibb mélységekből fakadt; mert nem
                  érezhetett-e kora gyermekségétől valami fullasztót, épp azt a nyomást, amiben a
                  láva kitör? S nem repedezett-e, ím, körülötte az erkölcsi talaj? Házasságtörés és
                  válás és sikkasztás és váltóhamisítás csakugyan komoly dolgok; s nem volt-e mégis
                  mindez itt, közvetlen közelében, sőt legközelebbi hozzátartozói, úri és művelt
                  emberek közt, távol a társadalom alacsonyságaitól s a lélek alacsonyságától is?
                  Nyilván a levegő mérgezett itt, hullaméreggel: a társadalom bomlik, s egy új
                  társadalomnak kell jönni, hozsanna! ez az eposz!
               </p>
					<p>- Akármi leszek is, ennek a nagy átalakulásnak fogom szentelni életemet! -
                  gondolta, és mondta is Imrus, ki az eposzban élt, hol egyetlen hivatás volt
                  képzelhető: harcolni a létező rossz ellen, forgatva a Szellem fegyvereit: a többi
                  csak kenyérkereset. Mi teszi az ifjút született kritikussá? talán ártatlansága és
                  tudatlansága; könnyű neki! Imrus kitört, mint egy kis próféta, a naiv hallgatóság
                  előtt, visszatarthatatlan ünnepiességgel: mert nem volt-e itt az ő Sorsdöntő
                  Pillanata, lovaggá ütése s harcba indulása - az a pillanat, melyben Assisi szent
                  Ifja meztelenre vetkőzött atyja előtt?</p>
					<p>- Bolondság! - mondta Cenci. - Törődj te csak magaddal, hogy tisztességes állásra
                  tehess szert! - Ám Nelli áhítattal hallgatta nagy fia szavait, mint minden
                  titokzatos férfibölcsességet; Döme pedig fölfülelt, mint vén vizsla a
                  puskalövésre: mert Döme mindig s mindenütt fölfülelt, hol Politikát súrolt a
                  téma.</p>
					<p>- Micsoda átalakulásról beszélsz te, gyerek? - Döme minden átalakulásban
                  apokaliptikus szörnyet látott, mely öreg nyugalmát fenyegette; Imrus azonban
                  kitárta utópiáját, mintegy ösztönös prognózist, honnan a szocializmus sem
                  hiányzott, lévén bizonnyal oly fejlődési fok, amin a világnak át kell esnie.</p>
					<p>- A szocializmus nagy és nemes eszme a külföldön - ismerte be Döme -, de nálunk
                  egészen másképp áll a dolog. - És Döme kifakadt a sehonnai nemzettagadók, hazátlan
                  bitangok ellen. Akiknek semmi közük a hazával: azokhoz nem lehet köze a
                  magyarnak!</p>
					<p>- Ó, a haza kérdése nehéz probléma - felelte a kis filozófus, eszmei magaslatból s
                  szociológiai szemüveggel nézve a világot. - Csakhogy mi lett ma a haza nevéből?
                  Üres és bigott frázis, amivel nagyon is könnyű visszaélni. A honffy lelkesedés mind csupa stréberség. Ma azok a hazafiak, akik szénát
                  szállítanak a hazának - ismételt egy Gittától hallott megjegyzést, amit maga se
                  értett egészen. - Én restellném azt mondani, hogy hazafi vagyok. Mindenesetre
                  rokonszenvesebbek, akik nem mondják. Különben is a hazafiság ma mindenütt a
                  militárizmus eszköze, s a hivatalos tömeggyilkolást készíti elő: szerencsére az
                  emberek már sokkal okosabbak, hogysem ezt meg lehetne csinálni - ütötte el kissé
                  optimisztikus fordulattal a Tolsztojtól tanult sötét igazságot.</p>
					<p>A militárizmust Döme is perhorreszkálta, annál inkább, mert a gépies fegyelem
                  szelleme idegen a magyar lélektől; s nem az osztrák militárizmus elleni küzdelem
                  töltötte-e meg e nemzet újabb történetét? S bizonyos, hogy modern századunkban a
                  katonai copf és cafrang valóságos anakronizmusa Európának. Mégis, nem küzd-e a
                  negyvennyolcas párt is katonai cafrangokért, s van-e reményünk, hogy kapjunk
                  egyáltalán mást is, mint valami ilyen cafrangot? amivel a legjobb esetben
                  “kiszúrják a szemünket” - mint Döme mondani szokta. Mi lesz már evvel az
                  országgal, mely egy idegen hatalom kizsákmányolt provinciája, s ahol még a nagy
                  Kossuth fiából is a gyűlölt Habsburg-dinasztia minisztere válik? S Döme
                  visszaesett régi frázisaiba, melyeknek most valami kétségbeesett csengésük volt:
                  hisz diadal tombolt Kárpátoktól Adriáig, s mi remény lehet még a diadal után?
                  Kizökkent az idő, s Döme apokalipszisa föllángolt Imrus szavaira: minden
                  fölfordult itt.</p>
					<p>- Az embernek valósággal szégyellnie kell, hogy magyar és hazafi - szónokolta
                  Döme, s nyomban Vörösmartyt idézte rá, rég múlt fiatal kora költőjét, aki szörnyű
                  szavakat mondott a hazáról:</p>
					<p>
                  Neve: szolgálj, és ne láss bért! Neve: adj pénzt, és ne tudd,
                     mért? Neve: halj meg más javáért! Neve: szégyen, neve átok: Ezzé lett magyar
                     hazátok!
               </p>
				</div>
				<div type="chapter">
					<head>2</head>
					<p>- Tik pedig ne politizáljatok örökké! - adta ki Cenci az ordét, okosan: mert
                  sürgősebb dolgokról volt itt szó, mint a haza sorsa, s ha mindenki csak magára
                  gondolna, s a maga dolgát tenné, bizonnyal meg volna mentve a haza. Imrus
                  jövőjéről nem lehetett kétes a határozat: tele hordók és üres erszény már előre
                  döntöttek, s bizonnyal mindenkit megnyugtatott, hogy a fiúcska Sóton marad,
                  mégiscsak közelebb anyjához, s ahol talán kisebb a kísértés, mely szegény Imrét és
                  Ákost a bélyeges papírok felé vezette. Döme különös mámorban ment le az udvarba a
                  szegény Imre emlékeivel tele szobából; mert önzők vagyunk, s az élet mámorai nem
                  fogynak el. Sírja szélén és hazája romjain Döme valósággal vidám volt, s még a
                  Gyula fiának, Dodónak is barackot nyomott a fejére, a régi tréfás szóval:</p>
					<p>- Bombóresz!</p>
					<p>Döme részeg volt, talán az Apokalipszis boraitól: mert Gádoroséit még csak aztán
                  kezdte kóstolgatni, a vacsora mellé, különböző évjáratokból s műértő
                  összehasonlítással; lévén elegendő a pincében!</p>
					<p>Imrus azonban alig várta, hogy lenyelhesse az utolsó falatot, s engedelmet kért
                  visszavonulni csillagnéző szobájába, fejfájás ürügyén, noha Jolán biztosra vette,
                  hogy csak olvasni akar, s megint reggelig fogja égetni a petróleumot, melyből
                  naponta egy fél liter fogy el.</p>
					<p>- De Jolán néni, én igazán nem égetem! - bizonykodott a Társadalom ifjú kritikusa,
                  rajtakapott gyerek módjára, kissé megcáfolva nyurga termetét és serdülő
                  bajuszát.</p>
					<p>- Hagyjátok, hadd menjen! - rendelkezett Cenci, ámbár Döme még szívesen folytatta
                  volna a “kölyökkel” a szocializmusról szóló vitát, kissé megerősödve hazafias
                  öntudatában s érveket merítve, talán a vérszínű ital poharaiból. De Cenci féltette
                  a bácsi tekintélyét, s volt is oka, mert az öreg szemek szokatlan csillogása
                  vészjelet adott; s Döme ezúttal belenyugodott, hogy ma estére megfosszák Imrustól,
                  mint a gazdag ember belenyugszik, hogy kivegyenek zsebéből pár krajcárt, mert hisz
                  a fiú még évekre övé: s több-e már az élet?</p>
					<p>Így a kis tudós visszavonulhatott könyveihez, melyek között naggyá és szabaddá
                  magasodott: míg a valóságban bizony gyerek és rab volt. Minden ember királynak
                  született, s kell hogy valahol királynak is érezze magát: másképp alig volna
                  kibírható az élet. Imrus azonban nemhogy király, de még ember sem volt; s
                  valóban, el sem lehetett képzelni, hogy ő valaha maga intézhesse sorsát, hanem
                  amint végez, várja már az Állami Járszalag; ahogy stipendiumot, úgy bizonyára
                  állást is szereznek neki, s menni fog, amerre vezetik. Imrus le sem volt nagyon
                  sújtva, hogy Budapest helyett Sótra kerül vissza: hisz az ellenkező mindig kaland
                  és álom volt, s kalandok és álmok csak a könyvekben szoktak teljesülni. Imrus
                  visszatért a Nagy Szellemek és Csillagok vigasztaló társaságába, lelke szinte
                  elröpült a Leigázott Ember lázadó érzésével, maga alatt érezte az egész világot,
                  mint Prométheusz a sziklát, melyhez láncolva volt, egy forradalmi vers ütemei
                  kóvályogtak benne, melyet Gittának akart volna megmutatni, énekelt, mint a görög
                  rabszolga a hajón, melyet gazdái s a szelek s az istenek kormányoztak.</p>
					<p>De aztán elborult: belsejében keserű forrongás dúlt. Elhatározta, hogy legközelebb
                  világnézeti-vallomást tesz Gitta előtt, s több könyvet szerez a szocializmusról.
                  Azokra a szomjas munkásokra gondolt, akiket a sóti utcán látott lehasalva ebmód a
                  kövezetre, amint az utcacsatornákba kieresztett pancsolt és sáros bort
                  szürcsölték. Azt se tudta, mi a szocializmus: de szomjazott valami újra, valami
                  merészre! Ó, milyen szomjas volt. Szívesen szürcsölt volna akármiféle pancsolt és
                  sáros bort, akármiféle utcacsatornából! Bábelekre gondolt, Párizsra - s
                  Budapestre, ahova talán sohse fog eljutni, mert joggyakornok lesz a vidéken, majd
                  aljegyző, jegyző... - tört ki belőle a keserűség. Ó, Élet, színházak, fények,
                  nők...!</p>
					<p>Imrus szobájának két ablaka volt, egyik az udvarra, másik a hátsó utcára, ahol
                  csak a szőlőkből közlekedtek, s ilyen este már, szüretidőt kivéve, minden kihalt.
                  Imrus az elsőt sűrűn befüggönyözte, jól összetűzködve a vastag jutafüggönyt, hogy
                  a Jolán nénit ne izgassa a szobából áradó lámpafény; de most egyszerre úgy érezte,
                  hogy eget kell látnia! a csillagokat beeresztenie! s kitárta a hegyi utcára néző
                  ablakot, melyet a por miatt rendesen csukva tartottak. S amint kidugta a fejét,
                  egyszerre csak gyenge susogást hallott a néptelen utcáról, s egy kéz ragadta meg
                  az ablak kitámasztójával bíbelődő kezét: Noémi állt az ablak alatt.</p>
					<p>- Nagyszerű! - nevetett Noémi. - Megérezte, hogy kopogni akarok?</p>
					<p>Imrus azt se tudta mit kérdezzen? hogy jön ide ilyenkor Noémi? Be van zárva a
                  kapu? Nem szól a csengő? Juli néni üzen valamit?</p>
					<p>- Nem, nem! hozzád jöttem! - Noémi kócos volt és izgatott. - Otthon azt hiszik, a
                  kertben ábrándozok. Búcsúzni jöttem: reggel ugyan eljövünk mind, anyával és Juli
                  nénivel hivatalos búcsúvizitre, de nekem tőled külön kell búcsúzni.</p>
					<p>- Már elutaznak? - kérdezte fojtott hangon Imrus.</p>
					<p>- Tegezz engem! - követelte a lány. - Holnap utazunk, Döme bácsival Sótra, mert
                  anya azt mondja, nem lehet engedni, hogy Döme bácsi egyedül tegye meg ezt a hosszú
                  utat. De csak egypár napot töltünk Sóton, aztán megyek Pestre, már van új állásom,
                  anya szerezte, azt mondja, ez nem olyan, mint a régi, hanem tisztességes, szolid
                  hivatal, pfuj! Anya azt mondja, nagyon meg kell becsülnöm magamat, mit szól maga
                  ehhez? Maga majd vigyázni fog reám, ugye? Én ám külön fogok lakni, mert a Gitta
                  intézetben lakik, de nem megyek vissza a Kádárokhoz, ahol tavaly voltam, mert én
                  önálló nő vagyok, engem nem kell mindig ismerősöknek őrizni, nem igaz? Én önálló
                  nő leszek, és titokban, szüleink tudtán kívül egybe fogunk kelni, és
                  összeköltözködünk, jó? Jaj, de nagyszerű lesz, jaj, de nagyszerű lesz! Hogy maga
                  még nem végzett, az nem tesz semmit! Gitta azt mondja, hogy Párizsban és
                  Szentpétervárott napirenden vannak a diákházasságok. Jaj, de nagyszerű lesz, úgy
                  élünk, diákosan, vendéglőbe járunk ebédelni, és mindig megvársz két órakor a
                  hivatal előtt... Mondja, nem lehet ezen az ablakon bemászni?</p>
					<p>Imrust, aki Miska fia is volt, Nellié is, valósággal elrémítette ez az ötlet.</p>
					<p>- Csak nem akar bemászni?... Meglátnák...</p>
					<p>- Tegezz engem!</p>
					<p>- De hiszen... te is magáztál!</p>
					<p>- Az más, te vagy a férfi, a vad férfi, te mulya, te most beemelsz engem az
                  ablakon, nem tudva ellenállni szenvedélyes vágyadnak, és magadévá teszel, te
                  most... ó, istenem... - és elfulladva, fölnyújtózkodva, vetette karjait a kihajoló
                  fiú nyaka köré, mintegy csüggve rajta az ablakból, föl-fölugrálva és kapkodva
                  lábait, melyek úgy csapkodtak föl fehér harisnyájukban az utca porából a sötétben,
                  mint kiugráló nagy halak a vízből.</p>
					<p>Valami szekér zörgése hallatszott, s Imrus erőszakkal bontotta ki magát, óvatos
                  kis lovag, ki minden körülmények között ügyel hölgye jó hírére, Noémi azonban
                  sértődve dugta föl az orrát, bizonnyal jogosan, mert micsoda gavallér az, aki ily
                  percekben óvatosságra és illedelemre képes gondolni?</p>
					<p>- Te nem szeretsz engem!</p>
					<p>- Én szeretlek - védekezett Imrus -, de ebből a dologból úgyse lehet semmi.</p>
					<p>- Miért nem lehet semmi? Ha szeretsz, minden lehet, a szerelem előtt nincs
                  akadály. És különben is, csak egyszer legyünk Pesten...</p>
					<p>- De én nem is megyek Pestre - mondta Imrus -, Sótra megyek a jogakadémiára.</p>
					<p>Noémi elvonta a száját.</p>
					<p>- Nem igaz, csak úgy mondja! Nem is igaz! Miért menne Sótra?</p>
					<p>- Muszáj - felelte Imrus -, Pest sokba kerülne, és nagyanyi nem adta el a
                  bort.</p>
					<p>Noémi egész elszörnyedt ezen a szerencsétlenségen és zsarnokságon.</p>
					<p>- Ó, én nem tűrném ezt!</p>
					<p>- Mit tegyek? - Imrus mozdulata a kegyetlen sorsba való férfias belenyugvást
                  jelképezte.</p>
					<p>- Én rúgnék, sírnék, harapnék, karmolnék! Hisz ez rettenetes! - Noémi e percben
                  égő szívű nő volt, akit elválasztottak szerelmesétől. - Azért se! Minket nem lehet
                  elválasztani! Írni fogunk egymásnak hosszú leveleket, s minden holdföljöttekor
                  egymásra gondolunk. Mától fogva titkos menyasszony és vőlegény vagyunk. Legalább
                  nem lettél filozopter, mert filozoptert nem tudnék szeretni, pfuj! Dehát hogyan
                  jussak be már hozzád? Eressz be már!</p>
					<p>- Nem lesz későn? - kérdezte az óvatos lovag. - Nem keresnek otthon?</p>
					<p>- Pfuj, micsoda fiatalember maga! Mikor egy lány be akar menni este a szobájába,
                  maga azon aggodalmaskodik, hogy későn van? Gyáva! Ha én nem félek, magának kell
                  félni?</p>
					<p>Imrus csakugyan elszégyellte magát, s nem tudta, mit tegyen?</p>
					<p>- Kerülj a kapuhoz! - mondta végre. Nem volt veszély, mert a házban már mindenki
                  lefeküdt. Imrus kicsente a kapukulcsot a konyhából, halkan, hogy a kis sváb föl ne
                  rettenjen a kövezetre vetett vackán, s Noémi élvezte a helyzetet, heccesen
                  lopózott a “fiatalember szobájába”.</p>
					<p>- Most csókolj meg! ne így! hosszasan csókolj! - búgta elragadtatva, és behunyta a
                  szemét. - Most tégy magadévá! - ismételte a regényekből tanult frázist. Különös
                  szerep a bibliai József szerepe, kivált hogyha Putifárné helyett egy szeszélyes és
                  makrancos kislánnyal van dolgunk, aki azt sem tudja, mit tesz? Imrus érezte, hogy
                  neki kellene okosabbnak lenni; de illik-e ily helyzetben, hogy a szenvedély az
                  okosságra hallgasson? illik-e legalább tüzes költőhöz és ifjú forradalmárhoz,
                  amilyen Imrus volt? Imrus maga is csodálkozott, hogy oly hideg és józan maradt.
                  Képzelet és valóság között csakugyan hatalmas űrnek kellett lenni: mert mit nem
                  ígért volna hasonló jelenet a képzeletnek? míg a valóságban csak bosszantó és
                  alkalmatlan volt. Noémit bizonyára nem lehetett komolyan venni, s mit szólt volna
                  Arkhimédész, ha egy ilyen csitri zavarja csillagos köreit?</p>
					<p>Imrus sohasem mutatott annyi higgadtságot, mint a szenvedélynek ez óráján, s
                  egyetlen gondja volt; hogyan rázza le magáról a kislányt?</p>
					<p>Noémi azonban csókolt, mint a galamb, dörzsölőzött, mint a macska, és tapadt, mint
                  a folyondár: hisz nem lesznek-e ők úgyis férj és feleség?</p>
					<p>- Egészen a tiéd akarok lenni! most mindjárt! hogy visszavonhatatlan a
                  menyasszonyod legyek! hogy érezd, hogy nem szakadhatsz el tőlem! hogy férfiúi
                  becsületedre legyek bízva!</p>
					<p>Mindezek a szavak teljesen valószínűtleneknek tűntek föl Imrus előtt, aki elképedt
                  a gondolatra, hogy Noémit feleségül kelljen vennie. Hízelgő, de abszurd gondolat,
                  egyszersmind ijesztő is, annak, aki Noémit ismerte. Imrus óvatos magyarázatokba
                  fogott: hisz ő legelőbb öt-hat év múlva szerezhet oly állást, hogy ilyesmiről szó
                  lehetne, addig meg sok minden történhetik; Imrus félszegen idézte az Okosság
                  parancsait.</p>
					<p>Noémi nagyon savanyú arcot vágott erre.</p>
					<p>- De érts meg! - dobbantott a lábával. - Én okvetlenül úgy akarok elutazni innen
                  mint menyasszony... és úgy akarok és úgy akarok és úgy akarok! - Noémi csökönyös
                  volt, mint egy gyerek, ki ragaszkodik szeszélyéhez. - Nekem mindenáron
                  menyasszonynak kell lennem... én nem megyek vissza úgy Pestre, hogy menyasszony ne
                  legyek...</p>
					<p>- De hiszen csak arról van szó, hogy várjunk, Noémi! Fiatalok vagyunk, még
                  várhatunk. Nem szabad ilyen fontos elhatározást elhamarkodni. - Miska fia nem
                  tagadta meg magát. - Talán még megbánnók... Talán nem is illünk egymáshoz...</p>
					<p>- Szóval nem is akar feleségül venni? Szép dolog, mondhatom. Igaza van anyának:
                  minden férfi született gazember. - És Noémi sírva fakadt, mint Ariadné Thészeusz
                  előtt, elcsitíthatatlan, végérhetetlen, úgyhogy Imrus azt se tudta, mit
                  csináljon vele? A leány vonásai eltorzultak, arca csúnya lett, teste vonaglott, s
                  Imrus hiába próbált védekezni:</p>
					<p>- De hisz épp a becsületesség kívánja... Csak arról van szó, hogy várjunk,
                  Noémi!</p>
					<p>Noémi toporzékolt, mint a megvadult csikó.</p>
					<p>- Én nem várok... Én nem akarok várni... Én nem megyek el innen addig, míg...
                  Pfuj, ne jöjjön közel hozzám, mert kikaparom a szemét!</p>
					<p>Imrusnak elfogyott a türelme. Ez a léha és makacs gyerekesség felháborította.</p>
					<p>- Hallgass rám, Noémi. Most szépen visszakísérlek...</p>
					<p>- Hazaküldesz? - Noémi villogó szemekkel s fölemelt karmokkal állt a goromba
                  házigazda előtt. - Jusztra se megyek el! Itt maradok! - S leült gúnyosan, védekező
                  pozícióban, a megvetett ágyra.</p>
					<p>Imrus végképp kijött a sodrából. Megfogta karjánál a csitri amazont, és erőszakkal
                  az ajtó felé vonta. Noémi csakugyan rúgott, karmolt, csípett és harapott, mint
                  ígérte, sőt még köpködött is: de mind nem használt semmit. Imrus ezúttal az erős
                  és udvariatlan Férfi volt, akinek el kellett a nővel bánni.</p>
					<p>- Hallgasson, meghallják! - szólt rá a bőgő leányra, kit úgy kellett vonszolni,
                  lépésről lépésre, mint valami élettelen tárgyat.</p>
					<p>- Nem szeretsz... utálsz... - zokogott Noémi hisztérikusan a zsebkendője
                  mögül.</p>
					<p>- Légy okos, és mindenki szeretni fog - felelt a kis pedagóg könyörtelenül. Noémi,
                  mintegy roham elmúltával, kissé megnyugodott; érezte, hogy vége a játéknak.
                  Szipogva nyelte könnyeit, s érzékenyen föl-fölcsuklott: egyébként hagyta magát
                  vezetni váratlan engedelmességgel és alázatosan, mint egy megpirongatott,
                  bűntudatos gyerek. Imrus csodálkozva gondolt a szép és fölényes leányra, kinek
                  nemrég még tekintetétől is zavarba jött.</p>
				</div>
				<div type="chapter">
					<head>3</head>
					<p>Ez a kis epizód, noha semmiképp sem jelentékeny, mégis nagyon sokat jelentett
                  Imrusnak: mert mi jelenthet többet, mint saját erőnk érzése, s nem a legkisebb
                  epizódok rejtik-e olykor a csírát, mely megváltoztatja életünket? Imrus joggal
                  érezte magát erősnek, hiszen legyőzte azt, akit a leghatalmasabb ellenfélnek
                  mondanak - az Asszonyt, még ha csak egy kis bolondos leány képében is. Imrus a
                  lánykar összenyomott gömbölyűségét érezte tenyerében, s ez a fölényes emlék
                  megmagasította: mert Noémivel szemben nem ő volt a gyerek. Imrus fölhangolva s
                  különös érzésekkel tért vissza szobájába: mert ha Noémi, “önálló nő”, ő sem
                  iskolás már, s bizonnyal ura a sorsának. Imrus egyszerre megértette, hogy
                  cselekednie és ellenállnia lehet; nem Noémivel szemben, mert mit törődött ő
                  Noémivel? Noémi kis pont volt. Noémi az ő elhatározásait nem befolyásolhatta sem
                     pro sem contra. Egy pillanatra
                  még megvillant benne: ha sóti jogász lesz, akkor legalább messze Noémitől! de nem:
                     ezért ugyan nem lesz sóti jogász! amint egyáltalán nem
                  lenne jogász Noémi kedvéért, vagy filozopter, csakhogy őt bosszantsa. Ez vagy az,
                  itt vagy ott, csak magának s a maga kedvére! Noéminek semmi köze az ő sorsához -
                  de senki másnak se!</p>
					<p>Imrus dacosan fölszegte a fejét, s lelke tele volt büszkeséggel. Alig heveredett
                  le azon az éjjel; reggel háromkor már egész világos volt a meszelt szoba, a sűrű
                  jutafüggöny dacára; a fogason lógott a kapukulcs; Imrus fölvette, és kisurrant
                  vele a szőlők felé! A dombok még harmatban csillogtak; ezer tűhegynyi fény; s
                  helyenként egy-egy kukoricaszál, lengén és délcegen, mint bokrétás vitéz,
                  hajtogatta magát a hajnali szélben. Amint fölért a keresztig, melyet Cenci
                  halottainak emlékére állíttatott földje határán, visszafordult a városka felé,
                  mely oly üdén és egyszerűen emelte két tornyát, a kereszteset és a csillagosat,
                  mint két virágot emelne a bokor. Imrus fiatal szeme fölszabadultan siklott a kékes
                  távolokba, ahol a Duna alig sejthető szalagja szürkéllett, s amerre Budapest volt
                  és a nagyvilág. Imrus utazó volt, ki a kilátást élvezte; s valóban úgy járt e
                  szokatlan órában nagyanyja szőlőjében, mint egy sétáló idegen; a tanyába be sem
                  tudott menni, mert nem volt nála a présházkulcs.</p>
					<p>Reggelire terítettek a lugasban, mikor megérkezett.</p>
					<p>- Hát te honnan jössz most? - fogadta őt Cenci.</p>
					<p>- Jesszusom, ez a gyerek! - szörnyülködött Nelli.</p>
					<p>- Legalább pár cső kukoricát hozhattál volna ebédre, hogy ne kellene énnekem
                  kimenni - sopánkodott Jolán.</p>
					<p>Imrus elmondta, hogy egész éjjel nem tudott aludni, s ezt ne is csodálják, mert a
                  pályaválasztásán tűnődött: ő nem akar léha jogász lenni, amolyan Gőzsy Pepi-féle
                  mihaszna úr; különben a Kayser János bácsi is megmondta, hogy a jogászok már
                  megeszik egymást; egyszóval: tanár lesz! A kijelentés vegyes hatást keltett,
                  különösképp nem is annyira a tele hordók és üres erszény miatt.</p>
					<p>- Tanár! - ismételte Jolán, s a dolog, ilyen pozitív formában kimondva,
                  fantasztikus idegenszerűséggel hangzott. Sem a Rácz, sem a Sátordy családban
                  sohse volt még tanár. Csak Cencin nem fogott a hangulat; Cenci praktikusabb
                  dolgokon tűnődött. Igaz, hogy ha tanár lesz a fiú, Pestre kell mennie, s elesik a
                  sóti stipendiumtól; de ez nem nagy összeg, s Pesten is lehet olcsón élni egy
                  szolid diáknak. S ki legyen szolid diák, ha az nem, ki maga is tanár lesz? Cenci
                  szótlanul figyelte a vitát, mely hamar hangos lett Imrus és Jolán közt, ki valóban
                  “elfogult s műveletlen nőhöz illő” nézeteket fejtett ki. Imrus erősen ragaszkodott
                  akaratához, s végül is Cenci avval kényszerült dönteni, hogy nem kell beleszólni!
                  legyen a fiú, amire kedve van! A tanár is lehet úriember; s jobb is talán, ha nem
                  lesz az Imrusból lump jogász: amilyenek könnyelmű váltókat szoktak aláírni. Az se
                  baj, ha a nagyvárost megismeri kissé: Jozsóéknál éppúgy ellehet, mint Döménél. Ez
                  némileg Nellit is megnyugtatta, akit különben senki sem kérdezett: szegény Nelli
                  úgyis megszokta már, hogy a fia mindenkié inkább, mint az övé. Amitől Nelli
                  legjobban féltette a fiát, azért valósággal irigyelte Jolán: mert nem megy-e ki ez
                  a gyerek az Életbe, a nagyvilágba és a nagyvárosba, ahova ő mindig hiába
                  vágyakozott?</p>
					<p>- Ha még egyszer születnék, én is férfi lennék! - sóhajtotta Jolán. De Jolán
                  sóhajtásait éppoly kevéssé volt szokás számba venni, mint Nelli félelmeit. Tény
                  az, hogy mire Döme bácsi lejött szobájából - elkésve, noha korán szokott kelni, s
                  kissé mámorosan a tegnapi örömtől -, az az öröm csak tűnt álom volt: amivé könnyen
                  válnak az örömök, melyek a jövőből egyenest a múltba szeretnek utazni, csodálatos
                  módon kikerülve a jelent. Döme morcan vette tudomásul, hogy mégsem fogják tovább
                  terhelni a gyerekkel, s a hírt szinte nem is érezte váratlannak: annyira jól
                  illett macskajajához. Döme először még el sem szomorodott; csak dörmögött és
                  aggályoskodott szokása szerint: mert nem kár-e a stipendiumért? Sokba fog kerülni
                  az a Budapest!</p>
					<p>- Egyébként, ahogy gondoljátok! - mondta, tettetve, hogy őneki mindegy. - Csak sok
                  pénzt ne adjatok neki! - Döme a szegény Ákosra gondolt, akit csakugyan jobb lett
                  volna szorosabb kantárra fogni. Döme újból fölidézte a Nagyvárosi Züllés rémeit, s
                  Nelli, szegény gyámoltalan anya, akinek a Gyulával töltött rettenetes idők
                  rémlettek eszébe, elszorult ijesztő felelőssége érzetében; úgyhogy, noha nem
                  szokott ily praktikus ügyekkel törődni, aggódva kérdezte Döme bácsit: mennyi az,
                  ami nem lenne se sok, se kevés egy ilyen “egyetemi polgár”-nak?</p>
					<p>- Harminc forintnál többet ne adjatok neki! - mondta mogorván Döme, ifjúkori
                  emlékei szerint, amikor harminc forint még sok pénz volt. Nelli feszülten csüggött
                  ajakán, azonban a tárgyalást nem folytathatták, mert Juli néni és Erzsiék jöttek a
                  bejelentett búcsúvizitre. Hintássék útra készen voltak már, mert úgy volt, hogy
                  még délelőtt indulnak Püspökkel, kit Döme egyenest megrendelt Sótról; s kinek most
                  a “bácsikával” együtt az egész Hintáss famíliát oda kellett szállítani, mert csak
                  nem hagyhatják egyedül utazni az öregurat? A vizit rövid volt, mert Püspök jött is
                  már, a félszerből, hol az éjszakát töltötte. Nelli szaladt útravalóról
                  gondoskodni, Cenci megtöltötte a pincetokot.</p>
					<p>- Hát Noémi? - kérdezte Jolán.</p>
					<p>- Noémit majd útközben vesszük fel: ő otthon maradt csomagolni - felelt Erzsi. -
                  De hol van már az én édes, aranyos Nellikém? Hiszen alig láttam! - Gitta előrement
                  Imrussal a kocsihoz. Gitta “érdekes szociológiai tünetnek” találta Döme bácsit: ki
                  a modern technika korában ragaszkodik a drága és lassú kocsizáshoz. Gitta egészen
                  természetesnek vette, hogy Imrus Pestre jön, és találkoznak az egyetemen.</p>
					<p>Nelli csak az utolsó pillanatban került elő. Gitta már elhelyezkedett a kisülésen;
                  Döme mogorván ült föl Erzsi mellé, s az egész úton nem szólt egy szót sem.</p>
				</div>
				<div type="chapter">
					<head>4</head>
					<p>Augusztus hátralevő napjai Imrus stafírungjának készítésével teltek. Mire Jozsóék
                  megérkeztek, már minden kész is volt, s a fiúcska alig várta az elsejét, hogy
                  fölutazzon az “egyetemre” - egyelőre ugyan csak beiratkozni. Ami Nellit legjobban
                  rémítette - hogy Jozsó az idén is oly későn vette ki szabadságát, s így Imrus épp
                  a legelső hetekben egyedül lesz a félelmes Bábelben -, az a fiúnak csak új öröm
                  volt és külön büszkeség. Jozsó különböző útbaigazításokkal látta el a fiatal
                  utast, lerajzolta neki a főbb útvonalakat, kioktatta a villamosokra, ahogy az
                  egyetemig lehet jutni és addig a kávéházig, ahol a sóti és gádorosi fiúk
                  találkozni szoktak. Jozsó igazi lokálpatrióta volt, aki Budapesten is csak
                  gádorosiakkal érintkezett, s már tavasszal számlálni kezdte a heteket, amik a
                  szüretig vannak; Jozsótól igazán nem lehetett várni, hogy a gádorosi szeptember
                  egyetlenegy napját is feláldozza Imrus kedvéért. Kivált most, mikor Emmát - ki
                  végre egy kissé megerősödött - különös reményekkel hozta haza, s vissza sem akarta
                  vinni addig, míg legfőbb vágya nem teljesül. Jozsó fészken ülő hajlamú madár volt,
                  s minden gondja - a szőlőn kívül feleségét illette e hetekben. Nem csoda, ha Jozsó
                  szinte gorombán felelt Nellinek, mikor az célzást tett rá, hogy fölkísérhetné
                  Imrust Budapestre.</p>
					<p>- Kísérd föl magad: a te fiad! Mentél te már föl Pestre máskor is. - Nelli
                  végigborzadt a Gyulánál tett rettenetes látogatás emlékére, s szerényen és
                  megfélemlítve csak a lakáskulcsot kérte Jozsótól fia számára, hogy ne kelljen
                  Isten tudja, hova szállnia. A kulcsot azonban nem szívesen látszott adni Jozsó, s
                  még Emma is, noha felolvasó apródjáról volt szó, kitérően felelt:</p>
					<p>- Minden rendetlen és csupa naftalin. Még ágyneműt sem találna magának. -
                  Egyáltalán Jozsóék kissé fanyalogtak a gondolatra, hogy Imrus náluk lakjon, pláne
                  most, hogy a trónörököst várják. A “szent hármasban” bizonnyal alkalmatlan a
                  negyedik, s Cenci mindenesetre bölcs volt, mikor úgy határozott, hogy a fiú ne
                  kosztoljon Jozsóéknál, a lakást pedig fizesse meg, ahogy idegen helyen megfizetné.
                  A Döme-féle harminc forintban a hónapos szoba ára is számítva volt, amire éppen
                  tíz forint esett.</p>
					<p>- Kosztolni pedig olcsón lehet - mondta Jozsó, nagyon megelégedve ezzel a
                  megoldással, mert a fiú így alig lesz terhükre! - úgyis ott tanyázol egész nap az
                  egyetem körül, ott vannak olyan potom diákkocsmák, ahol harminc krajcárért kapsz
                  ebédet. Ott van a “Vén Diák” a Bástya utcában: annak gádorosi a tulajdonosa. Este
                  pedig veszel magadnak egy kis szalonnát vagy liptai túrót, egy hatosból megvan az
                  egész vacsora. Olyan lakomákat csaptunk mi valamikor, a Sághy Ferkóval és Herczeg
                  Pistával - csupa gádorosi fiú nevét mondta -, hazulról is kapott valamit hol
                  egyik, hol másik...</p>
					<p>Jozsó egészen fölmelegedett, s szívesen osztotta a tanácsokat, noha némi
                  csúfolódással keverve, mert komikusnak találta, hogy Imrus filozopter lesz. Imrust
                  sértette a csúfolódás, de minden érzése eltörpült az örömteljes, nagy izgalom
                  mellett. Egy nap, írásait, könyveit rendezgetve az út elé, ráakadt egy régi
                  kartonlapra, amely nem egyéb volt, mint anyjának házassági jelentése Gyulával,
                  ugyanaz, amit Miska hajdan fiókja mélyébe gyűrt s amit Imrus ott talált meg, apja
                  halála után, a fiók mélyén, s különös emlékként magához vett. Imrus hosszan nézte
                  a regényes papírt, amelynek ezúttal főleg dátuma ragadta meg figyelmét: mert
                  Fiuméból volt keltezve.</p>
					<p>- Milyen boldog vagy te anyi, hogy már a tengert is láttad! - tört ki belőle
                  óvatlan egy este, mikor Nelli, aggodalma legyőzve állandó feszélyezettségét,
                  szokatlan melegséggel szorította magához a modern Bábel kőtengerébe készülő,
                  megnőtt fiát. Tenger nagyon sokféle van, s Imrus talán egy egészen különös
                  tengerre gondolt öntudatlan, mikor anyjához szólt: melyet az Élet és a Szerelem
                  tengerének is neveznek. Nelli azonban elvörösödött, és nyomban elsápadt. A
                  fölszabadult melegség pillanatnyi bátorsága eltűnt, s a bús, félénk anya szomorú
                  lelkiismeretével visszahúzódott az aggodalmas távolságba, mely még fiától is
                  elzárta. Imrus ijedt zavarral nézett rá, mint aki véletlenül megütött valaki
                  nagyon kedveset: ó, hogy szeretett volna tartózkodás nélkül beszélni vele,
                  vigasztalni felnőtt fiúként, őszinte hangon s álszeméremtől mentesen megtárgyalni
                  vele különös emlékeit s megértetni, mint modern és szabad ifjúhoz illik, hogy ő
                  mindannak dacára, sőt éppen mindazért, amit tett, csak tisztelni és szeretni
                  tudja. De a “felnőtt és modern ifjú” anyja előtt csak zavart gyermek volt, aki
                  többet egy szót se mert szólni.</p>
				</div>
				<div type="chapter">
					<head>5</head>
					<p>Közben elérkezett az utolsó nap, s éppen vasárnap volt. Tíz óra tájt, mint minden
                  vasárnap, különös társaság gyülekezett a Cenci puritán szobájában, melyet
                  hétköznapon át alig használtak, s naphosszat sűrűn bezsaluzva tartottak, úgyhogy
                  hűvös volt, mint valami pince, s egészen átitta a levendulaszag. Ez a társaság a
                  konyhán keresztül jött, “Dicsértessék!”-kel vagy “Istennek ajánlom!”-mal köszönt,
                  s mindig szétoszlott akkorra, mire az úri vizitek ideje kezdődött. Ez a társaság
                  a Cenci külön vendégeiből állt, s ez a korai óra volt a Cenci fogadóórája.</p>
					<p>Cenci vendégei mind öregek voltak, a heti napszámért jövő szőlőmunkásokat kivéve,
                  akik szintén ilyenkor szoktak beállítani, csizmásan, kék ruhában, élükön a nagy
                  bajuszú vincellérrel. De ott volt az öreg Berta bácsi is, aki azelőtt, régen volt
                  vincellér; ugyanaz, aki előtt egyszer egy lángoló meteor csapott le az égből a
                  szőlő közé, közvetlen előtte, úgyhogy azóta Berta bácsi szent ember lett, olvasós
                  ember lett, s gyalog ment Rómába. Most már Berta bácsi túl volt a nyolcvanon, de
                  azért délcegen ült a szék kopott nádján; zsíros, ősz haja a vállára omlott,
                  kalapja a térdén, botja a padló deszkáját piszkálta. Berta bácsi híres időjós
                  volt, s szava tekintélyes. A másik széken ült a szikár Náci bácsi, Cenci távoli
                  rokona: aki azonban mindig csak ilyenkor jött látogatóba, sohasem az úri
                  vendégekkel egy időben, mert ő maga is csak szabómester volt. Aki rossz diák, azt
                  inasnak adják; legalább így volt ez a Náci bácsi gyerekkorában, s a Náci azóta
                  csak szemérmesen s illő alázattal köszönt be Cenciéknél, noha derék ember és jó
                  ruhája van. - Liza néni, a kisegítő parasztasszony, ilyenkor a kanapéra került,
                  ropogós fekete selyembe kiöltözve, fáintul megkötött gyönyörű fejkendővel s
                  kezében az öreg betűs, nagy, kapcsos imakönyv, melyből szentképek és keszkenő
                  lógtak ki: úgy, ahogy éppen jött a miséről. Cenci a fekete, lakkozott
                  varróasztalka mellett ült az ablaknál, maga is éppen olyan fekete kendőben, s nagy
                  csontkeretű pápaszem az orrán: beszélgetés közben számolgatva a munkások
                  béreit.</p>
					<p>- Hát az Imriske elmegy holnap? - kezdte Náci bácsi, köteles rokoni érdeklődéssel,
                  mire az öreg Berta, a szent ember, megdöfte a padlót botjával, s orákulumszerűen
                  kijelentette:</p>
					<p>- Csak jó időt kapjon az útra!</p>
					<p>- Imádkoztam is érte három miatyánkot és három üdvözletet - mondta Liza néni
                  áhítatosan.</p>
					<p>- Jól van, Liza, csak imádkozz! - felelt Cenci, tovább olvasta a pénzeket,
                  megnézve minden krajcárt. A véletlen azonban úgy akarta, hogy Nelli éppen a
                  szomszéd szobában port törölgetett, s a félig nyitott ajtón át hallott minden
                  szót. Nem volt azokban semmi különös, mégis különös érzést okoztak Nellinek: mert
                  hisz nem neki kellett volna-e elsősorban imádkoznia a fiáért? Nelli, aki különböző
                  háztartási és gyengélkedési ürügyek alatt hétről hétre annyiszor elmulasztotta a
                  templomba menést, hogy már senki sem gondolt rá, hogy hívja, most szinte
                  leküzdhetetlen vágyat érzett leborulni valami Oltár előtt s könyörögni azért, kit
                  legjobban féltett. Mint valamikor, mikor a barackmag akadt Imrus torkán, Nellinek
                  most is úgy tetszett, hogy fiát veszély fenyegeti, s hiába vigasztalta magát
                  avval, hogy hiszen akkor sem bizonyult sejtelme valónak. Inkább rettenetesen
                  valónak bizonyult, s Nelli a bűnbánók szenvedélyességével rohant volna már az
                  Oltár lépcsőihez, de hisz azt se tudta, melyik oltárhoz menjen, melyik templomot
                  keresse föl, a kereszteset vagy a csillagosat? Bizonyos, hogy anyja és Jolán rá se
                  gondolnak, hogy máshova mehetne, mint a katolikusokhoz; csakhogy ő rég elhagyta
                  már katolikus hitét, s minő arccal lépjen annak az Istennek a házába, akit
                  elhagyott? Emma is feszélyezte, aki református volt, úgyhogy Jozsóék fölváltva
                  jártak hol az egyik, hol a másik templomba: mert Jozsó, noha a vallás mindegy volt
                  neki, sokat adott a templomba járás formaságára, nem úgy, mint szegény Miska.
                  Nelli egyedül érezte magát félelmeivel a ceremóniás közöny világában, egyedül és
                  reménytelenül. Ó, ha lett volna egy pap, akinek meggyónhasson, mint a francia
                  regények grófnői! De Nelli nem vehette rá magát, hogy múltja emlékét fölidézze
                  például a plébános előtt, ki néha járt hozzájuk, csak úgy, mint más vendég. Nem -
                  erről a múltról nem lehetett beszélni senkivel -, ez a gádorosi ház törvényeihez
                  tartozott. S Nelli egyedül volt, s vallási ösztöne babonás rettegéssé senyvedt a
                  magányban: mert nem méltó volna-e, hogy Isten abban a fiában büntesse, kinek oly
                  hűtlen anyja tudott lenni? Nelli riadtan hallgatta a vasárnapi harangszót a
                  nyitott ablakon át: Imrus holnap utazik abba a rettenetes, veszélyekkel és
                  csúnyaságokkal teli városba, ahol Gyula él!</p>
					<p>Imrus azonban az üres félszerben járkált föl és alá, mint minden vasárnap
                  délelőtt, mikor szobája még takarítatlan volt, az elülső házrészben pedig
                  vendégjárástól lehetett tartani. Imrus ezúttal könyv vagy vers helyett egy levelet
                  szorongatott kezében, melyet szerelmes levélnek is nevezhetnénk, mert Noémi írta,
                  s egy hajfürt volt benne. Ez a levél nem postán érkezett és nem is újonnan: Noémi
                  még itt írta Gádoroson, az utolsó napon, s a kis Dodóra bízta avval a regényes
                  meghagyással, hogy elutazásuk után egy hétre “se előtt, se később” adja át
                  Imrusnak. Dodó halálos pontossággal teljesítette a megbízást, büszkén a szerelmi
                  posta szerepében, különben is eltelve bámulattal a fiús amazon iránt, ki pajkos
                  játékaiban mindig hajlandó volt részt venni, sőt a flóbertpuskát is elsütötte.</p>
					<p>- Nagyszerű leány! - mondta Imrusnak is. - Tanultam tőle egy játékot, no még
                  olyat! egy rossz erszénnyel, amit az ember kitesz a kapu elé egy zsinegre kötve...
                  te, meg kell egyszer nézned!</p>
					<p>Imrus akkor el sem olvasta a levelet, rosszkedvűen berakta a fiókjába, a versei
                  közé, ott találta meg most, bizonyos lelkiismeret-vizsgáló autodafé alkalmából, melyet elutazása előtt írásai közt tartott. A fiatal
                  lélek örökös főnix: minduntalan elégetve magát, hogy újraszülessen. Imrus
                  szégyennel vetette tűzre sóti papírjait: oly gyerekeseknek érezte azokat, noha
                  dátumuk alig pár hónapnyi. Noémi sorai túlélték e tűzvészt; méltán-e? - nagy
                  kérdés, lévén még helyesírásuk is kifogásolható. Sőt e sorok valósággal maguk
                  kéredzkedtek a tűzbe, minthogy Noémi ezt írta: “égesse el levelem, ha harakszik,
                  dobja hozzá a fürtöt is!” Mindenesetre búcsúlevél volt ez; mégis Imrus nem csapta
                  a Múlt aktáihoz; inkább a Jövő zálogának érezte, az Élet zálogának, mely most
                  végre megnyílik előtte, s melynek Gitta és Noémi csak első hírnökei voltak.</p>
					<p>- Imris! Hol vagy, Imris? Náci bácsi akar elbúcsúzni tőled. - Imrus kelletlen
                  kullogott elő a Cenci hangjára, noha demokrata elvei azt súgták, hogy Náci
                  bácsival, a szabó mesterrel kétszer olyan udvarias és tiszteletteljes legyen, mint
                  előkelőbb rokonaival.</p>
					<p>- Isten veled, Imriske! - mondta Náci bácsi, kissé restelkedőn tegezve úri öccsét.
                  Tardits érkezett meg, az öreg orvos, s Cenci vendégei oszoltak, mint köd a nap
                  elől: mert Tardits már magasabb régiókat képviselt.</p>
					<p>- Ti pedig eredjetek a templomba! - rendelkezett Cenci, amint a doktor hangját
                  hallva a folyosóról, látta, hogy Nelli és fia el akarnak tűnni, különböző okokból
                  keresve a magányt. - Te is eredj, Nelli, imádkozzál te is a fiadért! - tette
                  hozzá, éles ösztönnel kitalálva a Nelli gondolatát és segítve elhatározásában.</p>
					<p>S így történt, hogy délre Nelli és fiacskája szépen kiöltözve ott ültek együtt a
                  szagos úri misén - a Rácz-padban, mert Cenciéknek hagyományos külön templompadjuk
                  volt -, a hitehagyott asszony tele ájtatos félelmekkel, a ciszterci papok jámbor
                  neveltje azonban inkább csak megalkuvással, mert az ő temploma túl volt a cifra
                  falakon, s olyan isten katonájának készült ő ki a világba, aki maga is a Szeretet
                  és Szabadság istene lévén, nem üldözte a szeretőket és a lázadókat, s aki előtt
                  nem ültek külön padban a büszke Ráczok és külön padban a szabómesterek.</p>
				</div>
				<div type="chapter">
					<head>6</head>
					<p>Imrus első lépései az Élet és a Szabadság felé meglehetősen szegényesen
                  sikerültek. Mindjárt az úton történt egy eset, ami lelohasztotta. Kisasszonynapi
                  vásár lévén, a vonat harmadosztálya zsúfolva volt, s a másodikon is, legalább az
                  Imrus fülkéjében, minden ülőhely elfoglalva. A folyosón két csinos leány állott, s
                  Imrus szolgálatkészen ajánlotta fel helyét. A leányok voltaképp harmadosztályú
                  utasok voltak, akiket a kalauz szükségből helyezett be ide; Imrus azonban meg sem
                  látta a szembetűnő rangkülönbséget. Az egyik leány azonnal elfoglalta a felkínált
                  ülést, s vidám beszédbe ereszkedtek az udvarias fiatalemberrel. Talán kicsit túl
                  vidám is volt ez a beszélgetés: a lányok nagyon szabadosan viselkedtek, s olyan
                  szavakat használtak, és olyan célzásokat tettek, melyeket Imrus csodálkozva
                  hallott női ajkakról. De ki szeret a jó tréfának elrontója lenni? Imrus bizonnyal
                  nem, s különben is fölvillanyozva az előtte álló csodálatos szabadságtól,
                  iparkodott együtt nevetni a nevetőkkel.</p>
					<p>Ne várjon senki pikáns epizódot: ilyesmikkel e történet nem szolgál. A kifejlet
                  nevetségesen együgyű volt, de ilyen nevetséges együgyűségekből áll az élet,
                  fiatalon és talán vénen is. Elég, hogy Nagyhajmáshoz közeledve, hol át kellett
                  szállni, Imrus megkérdezte a hölgyeket, hova utaznak?</p>
					<p>- Ó, mi is Budapestre! - felelt az egyik.</p>
					<p>- Nem is Piripócsra! - nevetett a másik.</p>
					<p>- Majd segítek az átszállásnál! - ajánlkozott Imrus, s köteles lovagiassággal
                  nyúlt a lányok csomagjai után, melyek bizony nem voltak elegáns bőrtáskák, csak
                  zsineggel átkötött papírskatulyák. De egyszerű ruhásskatulya is féltett kincse
                  lehet egy szegény leánynak, s Imrus udvariassága ezúttal különös fogadtatásra
                  talált: a “víg nők” jókedve egyszerre gyanakvó bizalmatlansággá változott. Imrus
                  azonban csupa szerénységnek tulajdonította a vonakodást, s meg akarván mutatni,
                  hogy ajánlata nem puszta formalitás, önkényesen fölkapta a legsúlyosabb dobozt, s
                  vitte is már, sebes léptekkel, arrafelé, hol éppen most állt be pöfögve a
                  budapesti gyors.</p>
					<p>Oly jelenet következett, melyet naiv lovagunk sohasem feledhet: mert Miska fia
                  egyszerre különös ütemben hallotta tipegni a két könnyű lábat maga után s
                  izgatottan, mint egy tolvaj után, s kétségbeesett, apró kiáltások is hangzottak:
                  hisz ki tudja, nem tűnik-e el az ismeretlen ifjú féltett skatulyánkkal a
                  gyorsvonat tolongásában, amely már füttyent is? Csak egy pillanatig tartott az
                  egész: Imrus ijedten adta vissza a skatulyát, mintha csakugyan tolvaj volna, s
                  sietett igazánból eltűnni a könnyű lányok elől, akik ilyesmit gondolhatnak róla.
                  De nyomasztó benyomás maradt lelkében az együgyű kalandból: megérezte, hogy az
                  Életben, ahova utazik, idegenek az emberek egymáshoz, idegenek és magukra
                  hagyottak, s nincs úri bizalom, konvenciós illedelem vagy kötelező lovagiasság,
                  ami közöttük híd lenne. Miska fia megérezte, hogy nem a Miska világában fog élni,
                  és sokkal félénkebben érkezett Pestre, mint ahogy elindult.</p>
				</div>
				<div type="chapter">
					<head>7</head>
					<p>Ez a félénkség különös ködbe vonta Imrus első budapesti heteit s hónapjait.
                  Azelőtt sem volt éppen barátkozó természetű: de az idegen környezetben valósággal
                  vad lett, és hosszú ideig egyáltalán nem is kötött ismeretséget senkivel.
                  Hivatalos ügyeit - mint amilyen a beiratkozás, lakáskeresés stb. - száraz
                  hivatalossággal intézte el, s azontúl iparkodott többé nem bocsátkozni
                  beszélgetésbe ismeretlenekkel. A Város pusztán kövei által beszélt hozzá:
                  kivilágított palotasorai, hatalmas nyüzsgése elbűvölték, de emberei csak néma
                  személyek voltak lelkének színpadán.</p>
					<p>Nem mintha nem érezte volna magányosságát, s nem szeretett volna közelebb jutni az
                  emberekhez: de kihez? Egyelőre idegeneknél kellett laknia; csak egy éjjel aludt
                  Jozsóék lakásán a naftalinszagban; másnap hónapos szobát keresett s kivett,
                  amilyent az előirányzott tíz forinton kapott: azaz cselédszobának épített és
                  konyhából nyíló udvari odút, az Üllői úton, negyedik emeleten, egy zsidó
                  családnál, akiknek még a nevét se tudta. Imrus órákig járt-kelt sokszor a
                  szobájában, lesve a pillanatot, amikor a konyha és előszoba üresen marad, hogy ne
                  kelljen átmennie ezek között az emberek között. Egyszer a konyhában füstölt a
                  tűzhely, s az ő szobája is tele lett füsttel, úgyhogy ki kellett menni az udvari
                  folyosóra, s a háziasszony kislánya, egy hat-nyolc éves gyermek, aki ott
                  ácsorgott, s valami elsatnyult felnőttnek vagy törpének látszott, fajának dallamos
                  orrhangján kommentálta az eseményt:</p>
					<p>- Ez egy rendkívüli kellemetlen eset! - mondta; s ez, valamint még egy alkalom,
                  mikor megtudván, hova való, Schapringerékról kérdezősködtek tőle, volt Imrus
                  összes beszélgetése lakásadóival. Imrus idegenül járt a sivár szagokat lehelő
                  házban, s iparkodott mennél kevesebbet lenni otthon. De hát hova menjen, kiket
                  keressen? A sóti és gádorosi ifjak kávéházát egyetlenegyszer látogatta meg.
                  Nagyrészt ismeretleneket talált itt, különös társaságot, mely Budapesten is csak
                  pátriájának emlékeiből élt, minden vidéki murira hazarándult, s ezeken kívül
                  legfeljebb sportok iránt tudott érdeklődni. Imrus akkor sem ment volna többet
                  közibük, ha pénze telt volna kávéházra: de ő megvacsorált abból, amit a
                  pincéreknek borravalóul kellett adni. Az egyetemen sem kötött barátságokat. A
                  “kolléga urak” inkább imponáltak neki: jártasságuk és felnőtt viselkedésük
                  mellett gyereknek érezte magát. A professzorok megközelíthetetlen istenségek
                  voltak, s Imrus csak félénk tisztelettel nézte a beavatottakat, akik körülöttük
                  settenkedtek. A tisztelet lassanként megvetéssé változott a stréberség iránt; s a
                  tanárok nimbusza is csökkent. A tanároktól nem sokat lehetett tanulni. Az egyik
                  féléven át tárgyalt valami nevetségesen apró részletkérdést, a másik ünnepélyes és
                  üres frázisokkal húzta ki az órát, a legkülönbek rapszodikusan beszéltek
                  mindenféle témáról, ami éppen foglalkoztatta őket. A kollokviumok bevallott
                  svindlijei s a katedrák körül mindig leselgő Nevetség megtették a többit: a
                  Szigorú Ifjú megvetette a Tudomány Piacát, mely éppolyan frivol, mint más piac, s
                  inkább az Egyetem mellé járt: a Könyvtárba.</p>
					<p>A könyvtár bizonnyal a legjobb egyetem: de Imrus ott is csak a kézikönyvtárig
                  jutott el, ahol tankönyveken, lexikonokon s a Budapesti
                     Szemle régibb évfolyamain kívül alig volt más. Szerénységében és vezetés
                  híján nem is tudta, hogyan juthatna más könyvhöz, szomjas lelke tájékozatlanul
                  lihegett, s epedve nézte a körúti antikváriusok kirakatait. Ezerszer is újra
                  olvasta régi könyveit, s vágyai Bábelében unatkozott! Egyedül volt, s már odáig
                  jutott, hogy vágyva gondolt a rokoni vizitekre, melyeket Budapesten is kellett
                  volna tennie, hisz itt is voltak rokonaik. De ezeket a viziteket kezdetben gőgből
                  és elvből elmulasztotta, s később már annyira elvadult az emberektől, hogy nem
                  mert egyedül beállítani sehova; félt, mint gyerekkorában, hogy megkérdik, miért
                  jött? vagy számon kérik, miért nem jött előbb?</p>
					<p>Így maradt Nelli fia egyedül és kielégítetlen, vibráló szemmel, mint elepedt
                  vándor egy gúnyos délibáb tavának közepén, óraszám róva a forgatagos utcát, hol
                  minden csak szomját ingerelte: a kivilágított színházak, a plakátok, a kirakatok s
                  a nők, kik egyre rövidebb szoknyában jártak; egyre rövidebb és szűkebb
                  szoknyákban, mely térdig fölcsúszott, mikor fölszálltak a villanyosra. Bizonnyal
                  az Élet híres szomja volt ez, melyről akkortájt már lírai költők is kezdtek
                  énekelni, s melynek csupán szimbóluma a Nő csókjának szomja; de ez a testi szomj
                  is gyötörte Imrust. A lélek magányának testvére a Test egyedülsége, ezer nyüzsgő
                  és ingerlő test között, kivált ha a magára maradt test ébredt fantáziájú ifjúé, s
                  nemzedékek elfojtott tüzet örökölte. Imrus egyedül kínlódott kamaszágyán, e balkán
                  Párizs titkos férgei közt, melyek vére színével nyüzsögtek falon és lepedőn, s
                  fájó csípéseikkel elűzték az álmot, ami úgyis nehezen jött fölizgatott idegeire. A
                  szűk cselédszobában, mely most e halvány szobaúré volt, elviselhetetlen fojtott
                  levegő terjengett. S megtörtént ilyenkor, hogy a szomszéd konyhából különös
                  lihegések nesze hallatszott át, a vulgáris szerelem halk és ütemes zenéje: mert a
                  lakásadó asszony fia, egyéb “ifiurak” szokása szerint, bejárt éjjel a Marihoz.
                  Imrus undorodva s mégis fölzaklatott idegzettel kényszerült végighallgatni a buja
                  kereskedősegéd és izzadt szolgálólány pásztorszimfóniáját, a vékony rabicfalon
                  keresztül; undor és zaklattság, ennyi jutott hozzá a nagyvárosi éjek
                  gyönyöreiből.</p>
					<p>Noha vulgáris szerelem bizonnyal jutott volna Imrusnak is, legelső lépésre: de
                  hogyan tudta volna ezt a lépést megtenni? Legrégibb pesti estjei egyikén, az
                  egyetem körüli sikátorok közt, hol nemcsak könyvtár van, megállította egy nő az
                  utcasarkon, halk szavakkal, miket nem mindjárt értett meg. Imrusban e váratlan
                  megszólításra, a szolgálatkész Don Quijote ébredt föl, vélvén, hogy talán holmi
                  útbaigazítást vagy segítséget kér az ismeretlen hölgy.</p>
					<p>- Parancsol? - kérdezte, kissé mégis tájékozatlanul, mire a nő, nem szokva hasonló
                  udvariassághoz, szinte félénken ismételte szerény, de szemérmetlen
                  meghívását:</p>
					<p>- Jöjjön be hozzám, pubi!</p>
					<p>Imrus alig akarta megérteni, s végre is, készületlen zavarában, nem tudott
                  okosabbat, mint hogy udvarias bocsánatkéréssel hárította el a meghívást, s már
                  iramodott is tova, vörösen, azonnal érezve, hogy nevetséges módon viselkedett s
                  csak utólag eszmélve rá, milyen nő lehetett ez, s mi volt az értelme az egész
                  különös epizódnak?</p>
					<p>Ez az epizód hozzájárulva ahhoz a másikhoz, ami még a vonaton történt, félénkké
                  tette Imrust még az ilyen “szegény teremtésekkel” szemben is, akiket különben nem
                  szokás nagyon számba venni; s finom érzés, nemes érzékenység még vastagabbá
                  falazták a falat, ami elzárta őt a világtól: Imrus egyedül
                     volt, s mintegy a kirakat előtt, éhesen, egyformán távol mindattól, ami
                  jóllakathatja a testet s a lelket.</p>
					<p>De éhségének nemcsak ily pszichológiai okai voltak, hanem amaz ősmatéria hiánya
                  is, melyből minden lesz, s mely nélkül, mint mondják, semmi sincs: a Pénzé. A
                  harminc forint szép pénz lehetett a Döme bácsi fiatal korában; de e megdrágult
                  modern világban kevésnek bizonyult; Imrus azonban inkább meghalt volna, hogysem
                  ezt anyjának elárulja: mert hisz erőszakkal maga harcolta ki, hogy Pestre
                  jöhessen, s most felelősnek érezte magát, hogy pesti élete ne kerüljön többe, mint
                  amennyit otthon előirányoztak. Harminc forint azonban csakugyan kevés, ha bármily
                  diákkocsmában ebédel, s még ha csak töpörtőt vacsorál is; noha Imrus kényszerű
                  költségei koszton, kvártélyon és mosáson kívül legfeljebb csak a hazaírt levelek
                  bélyegeinek árát foglalták magukban s még villamospénzt sem, mert mindig gyalog
                  járt. Egy kedvesebb falat vagy leszállított árú fürdőjegy már a “fényűzés”
                  rovatába mentek: de Imrusnál más fényűzések voltak, szükségesebbek, szóról szóra,
                  a kenyérnél. Imrus nem testi étekre éhezett, s mennél távolabb volt ő maga az
                  élettől, annál mohóbban vágyott szívni mindenképp a világ életét, úgy, amint
                  álmodta, s ahogy e modern kultúra elé vetíthette, könyvben, képben és színházban.
                  Hiszen csak ebben élt! Hisz ez az egyetlen élet volt számára! S nem volt-e költő:
                  azaz a Kor hivatott nézője s élője? A Város tengere alá süllyedve, szüksége volt,
                  mint búvárhajónak, sötét-magába vetni folytonosan a csillogó felszín messze ezer
                  képét. Ez mégis az Élet szava volt benne, egy megsötétített, de elnyomhatatlan
                  fiatal életé.</p>
					<p>A Matematika azonban erősebb az Életnél, mint a csont a húsnál; az pedig pontosan
                  kiszámította, hogy minden színház, még a kakasülőn is, egy ebédbe kerül, és
                  minden modern könyv, bár a legrosszabb olcsó kiadásban, ennyi meg ennyi vacsorába;
                  s így minden új képkiállítás is megszabott hosszúságú koplalást jelent. Test és
                  lélek újmódi küzdelme volt ez, amiben sokszor a test húzta a rövidebbet: mert
                  Imrus képes volt egész nap egy “filozopterkifli” mellett böjtölni, a ligetben
                  elsétálva az ebédidőt, csakhogy este színházba mehessen, vagy megvehessen egy
                  könyvet, amit a kirakatban látott; sőt egyszer egy egész hétig nem evett mást,
                  mint a hazulról kapott málnalekvárt, kenyérrel. Nem kényes gyomornak való diéta, s
                  bizonyos, hogy Imrus azontúl holta napjáig utálta a málnalekvárt: mégis ez a
                  sanyargatás, mint a régi önostorozóké, valóságos táplálék volt a léleknek, amely
                  talán éhen halt volna ily éhezés nélkül. Ama málnalekvárban bizonnyal ismét volt
                  valami eposzi: mert nem csupán Imrus koplalt az időben a
                  “kultúráért” e “tudomány nélkül való” nép fiatalsága közt. De micsoda “modern
                  kultúra” volt az, amit e ponyvává csonkított olcsóságú, kikoplalt könyvek
                  hozzátehettek a Kézikönyvtár tanári salabaktereihez? Schapringer más “modern
                  kultúra” álmait nyitotta Imrus előtt. S egyáltalán, mi a kultúra emberek nélkül,
                  társas és kulturált Élet nélkül? Imrus összeszűkülni érezte életét, leszállni és
                  megsötétedni, éppen mikor kinyílt volna.</p>
				</div>
				<div type="chapter">
					<head>8</head>
					<p>S avval sem lett derűsebb és tágabb, hogy később, az eredeti terv szerint,
                  csakugyan Jozsóékhoz költözött; ez ugyan csak pár hónap múlva történt, mikor Emma
                  gyermeke, egy kisleány, megszületett, mert addig Emma Gádoroson maradt, s Jozsó
                  szalmaözvegyként lézengett a naftalinos lakás rendetlenségében, még cipőjét is
                  maga suvikszolta. Amint Emma megérkezett, s kissé rendet csinált, átadott egy
                  szobát Imrusnak, mely éppen olyan volt, mint eddigi szobája a zsidóknál, ti.
                  konyhából nyíló cselédszoba, s a bútorzat se különb. Imrus annyira elvadult már az
                  emberektől, hogy a saját nagybátyjához is csak külön hívásra ment be; ha vendégek
                  voltak, lehetőleg elmenekült; s alig szánta rá magát, átmenni a konyhán, ha ott
                  időzött Emma. Emmát elfoglalta gyermeke és a háztartás: rég elmúlt már az apródi
                  felolvasások ideje. Imrus maga maradt. Minthogy Jozsóéknál is csak lakást kapott
                  koszt nélkül, az éhezések tovább folytak, azzal az obligációval súlyosbítva, hogy
                  szigorúan eltitkolja őket: ami sokszor különös alakoskodást jelentett. Milyen jó
                  lett volna ebédidőben leheverni az ágyra s besötétíteni, mintha este volna! De
                  ilyenkor pontosan el kellett menni hazulról, hogy azt hihessék, ebédelni megy, s
                  addig kószálni céltalan az utcákon, míg elég idő eltelt, s nem foghattak gyanút.
                  Jozsó néha megkérdezte:</p>
					<p>- Kijössz a pénzedből?</p>
					<p>- Ó, igen! - bizonykodott Imrus, s még némi álnok költségvetési vázlattal is
                  támogatta állításait. De jöttek már a téli hónapok, s az éhség mellé új ellenség
                  szegődött: a hideg. Imrus szobájában nem is volt kályha, s a konyhára nyíló ajtót
                  makacsul vonakodott nyitva hagyni, hogy bemelegedhessen. Pár napig fagyott is
                  erősen, s az ablakon jégcsapok lógtak belülről.</p>
					<p>- Nem fázol te itt? - kérdezte Jozsó, ha nagy néha benézett.</p>
					<p>- Dehogyis! - tiltakozott Imrus, kétségbeesetten játszva a melegvérű ifjút.</p>
					<p>- Aztán ha fáznál, begyere ám hozzánk! - visszhangzott a rokoni biztatás,
                  nagylelkűen, de nem túlságosan unszolva; hisz Jozsóék is csak egy szobát fűtöttek,
                  amelyben már egy kisebbik Emma is sírt, s ahova úgyis nagyon bekívánkozott egy
                  harmadik, legöregebb Emma, amaz özvegy papné: micsoda jogon lehetne távol tartani
                  az anyóst, ha az unokaöcs már nemcsak szobaúr, hanem családtag?</p>
					<p>Imrus tehát maradt a hideg szobában, télikabátba burkolózva, s még olvasás közben
                  is fel és alá járt, hogy meg ne fagyjon; tekintete minden fordulónál a jégcsapos
                  ablakra esvén, mely a köves bérudvarra nézett. Éhezett és fázott; de annál
                  mohóbban szítta a részegséget könyveiből, s ha nem bírva már, kirohant az utcára,
                  hogy a Gyorsaság melegével s a Változás enyhével könnyítsen magán, és úgy szaladt
                  át a sivár proletárnegyed hangulattalan utcáin - mert a takarékos Jozsó az olcsóbb
                  külvárosban lakott -, mintha nem is céltalanul járna, hanem valami sürgős dolog
                  után: mégsem érezte magát egynek a nyomorult, szegény és szomorú népből, mely e
                  sivatag utcák házainak szűk skatulyáiban élt, hanem idegennek, úrnak és nézőnek
                  tudta köztük magát, aki talán vigaszt és enyhülést nyújthat - mert nem ez a Költő
                  hivatása? -, de egyébként magasan, mint egy torony, áll a város fölött, amelybe
                  úgy jött, mint egy Ismeretlen Hódító, s amelynek pompás palotái és sötét nyomora
                     neki egyformán csak látvány és tanulság.</p>
				</div>
				<div type="chapter">
					<head>9</head>
					<p>Gittát az egész idő alatt alig néhányszor látta Imrus, messziről, az egyetem
                  folyosóján. A nőhallgatók abban az időben még többnyire külön és csoportosan
                  jártak a Tudomány házában, mint egy betévedt s kissé riadt falka, legfellebb
                  néhány udvarlóval körülvéve, akik igen gyakran jogászok voltak, s egyenest
                  valamely leányismerősük kedvéért jöttek át a felsőbb emeletekre, hol a lenézett
                  filozopterek tanyáztak. Maguk a szegény filozopterek, többnyire nyomorult tanítók
                  fiai, kik máris önállóan keresték kenyerüket, naphosszanti fárasztó leckeadással,
                  nemigen termettek udvarlásra; közülük inkább csak bizonyos elit-tel - akik a tanárok bizalmasai voltak, s a litografált jegyzeteket
                  készítették - iparkodtak a lányok, érdekből jóban lenni. Imrus nem sorozta magát a
                  szegény átlaghoz; ő itt is úr volt, hisz a tudomány szeretete s nem a tanári pálya
                  kenyérígérete vonzotta őt a bölcseleti karra; leckéket sem
                  adott, inkább koplalt, mert sajnálta szabadságát és termékenyítő unalmát, s
                  restellt is utánajárni vagy a segélyegylethez fordulni, hogy tanítványt kapjon.
                  Imrus magasan fölöttük érezte magát a sváb és zsidó kántorfiúknak, akik számára a
                  tanári pálya már magas társadalmi emelkedés volt; de még jobban megvetette a
                  törtető és udvarló elit-et, akinek csoportjától önkéntelen
                  visszahúzódott.</p>
					<p>De különben Imrus itt is magányos vad volt, félénken elvonulva mindenünnen, ahol a
                  “társaság” formáit és kötelességeit szimatolta; tehát különösen, ahol Nőkkel
                  találkozhatott. Mint póriasan mondják, az éhes disznó makkal álmodik, s Imrus
                  bizonnyal sokat álmodott ez időben nőkről: épp azért lett talán elfogult, már
                  megpillantva is őket, mint koplaló szegény a Pénz láttára. Hova tűnt az idő, mikor
                  oly fölényes tudott lenni Noémivel? Noémi vásott és komolyság nélküli gyermek
                  volt: de ezek a lányok itt már: társaság, ifjú, de felnőtt és udvarlóktól is
                  körülvett hölgytársaság, amilyen elül Imrus otthon is bújt volna. Gitta lehetett a
                  művelt jó barát Gádoroson: itt ő is ennek a társaságnak tagja volt, csupa
                  ismeretlen s mindenféle szemináriumokban bennfentes fiúk és lányok közt, s
                  mindenképp nagyon távol Imrustól, a jámbor “gólyától”. Ha néha találkoztak, Gitta
                  felülről kezelte Imrust, s nem sokat látszott törődni vele.</p>
					<p>- Mit csinál Noémi? - kérdezte a fiú.</p>
					<p>- Tudom is én! - felelt megvetően Gitta. - Alig szoktam látni drága húgocskámat.
                     How do you do, Mr. Horváth - nyújtotta már kezét egy
                  szembejövő tudós ifjúnak, s Imrus sietett elpárologni. Gitta többnyire csoportban
                  járt, s Imrus kikerülte a csoportot, hogy köszönni se kelljen.</p>
					<p>Noha most, a Zord Tél beálltával, gyakran ácsorgott az Egyetem folyosóján ő is.
                  Bizonnyal egyetlen módszer volt: egész napra elmenni hazulról, nehogy Jozsóék
                  felfedezzék a titkot, melyet bajos lett volna végletekig tagadni: hogy FÁZIK! De
                  hát hol töltse el az egész hosszú napot? A Könyvtár, máskor jóformán üres, most
                  percek alatt megtelt, kivált délután, a melegedni vágyó, szegény diáknéppel, s
                  Imrusnak nem volt ínyére sort állni a helyért, hogy talán, mint a többiek, valami
                  ürügykönyvön bóbiskolva, szenderegjen a tejfehér gázfény alatt: mert a saját
                  könyveit nem volt szabad az olvasóterembe bevinni. Inkább az Egyetemet kereste
                  föl, nem a tantermeket, csak a folyosót, ahol ha ülőhely nem is volt, legalább nem
                  fázott, s nagy ablakok alatti fűtőszekrényekre támaszkodva, azt olvashatta egész
                  délután, ami neki tetszett. Az egyetemen élet volt késő estig, s ha megunta magát,
                  bement valamely órára, mintegy színház gyanánt, szeszélyesen, szanszkrit
                  nyelvészetre, logikára vagy középkori irodalomra. Imrust minden érdekelte, talán
                  csak az nem, amire be volt iratkozva; s így ugrált könyvről könyvre s óráról
                  órára, mintegy zsombékról zsombékra az Emberi Szellem óriás ingoványán, korokon és
                  tudományokon át: ezek a délutánok mégis kiengesztelték sorsával.</p>
					<p>A folyosó alakjait lassanként mind ismerte már, noha csak látásból; lopva
                  föl-fölpillantott könyvéből, s érdeklődéssel vizsgálgatta őket, köztük Gittát is,
                  ki olykor egészen közel ment el hozzá, anélkül hogy rátekintett volna az
                  ablakfülkébe húzódó könyvmolyra. Gitta mindig sebbel-lobbal és fölhangolva jött,
                  élénk és hangos vitákba merülve, mintegy elemében, magas és szellemi témákról:
                  művelt fiúkkal peripatetikus izgalomban járva föl s alá; szájából, amint elment
                  mellette, egy-egy idegen és tudós szó feccsent Imrus felé, s hóna alatt akkortájt
                  folyton angol könyveket hordozott. Imrust főleg az angol könyvek szégyenítették
                  meg: mert, lelkes feminista, szívesen vezette volna a Nőt a Tudás legmagasabb
                  ormára, de úgy, hogy akkor is ő járjon elül! Imrusra újabb
                  koplalás várt: mert angol szótárt vett és egy mákszembetűs olcsó Shakespeare-t,
                  hogy ne legyen Gittának több kamrához kulcsa a Szellem kincsesházában, mint
                  neki.</p>
					<p>E titkos és gyermekes vetélkedés képes volt betölteni üres napjait.</p>
					<p>Immár végéhez közeledett a félév, és folytak a kollokviumok, nem okozva nagy
                  gondot Imrusnak: mert ezek alig voltak komolyak, s vizsga nem esett az első évre.
                  Sok kifogást lehet tenni felsőbb oktatásunk ellen: de ez években az Egyetem,
                  akármily tréfásan hangzik is, éppen mulasztásaival szolgált kultúránknak, mely
                  bizonnyal nem arra volt éhes, amit iskolás professzorok adni tudtak. Jobb, hogy
                  időt és szabadságot hagytak, tanulni, legalább a legjobbaknak, túl a vizsgai
                  szabályzaton, amit a fiatal lélek éhsége megkívánt, amely újra Nyugat felé tárta
                  kelyhét, fényért, mint annyiszor, Apáczai János vagy talán már Szent István óta.
                  Különös virág ez a Magyar Kultúra, mely időnként mindig becsukja magát, s aztán,
                  bimbóiban, mintegy forradalommal, megnyitja újra. Az idők szimbólum rangjára
                  emelték az Imrus angol szótárát s könyveit, melyek büszkén hevertek mellette a
                  padon, mialatt, különös ténykedéssel, egy gondosan behajtott üres ívpapírra ráírta
                  kívülről:</p>
					<p>
                  Kollokviumi dolgozat méltóságos X. Y. egyetemi tanár úr
                     kollégiumára. Beadja: Sátordy Imre, 1. éves bölcsészethallgató.
               </p>
					<p>Belülről a papír úgy maradt, szűztisztán, ahogy a papírgyárból kikerült: ennyiből
                  állt a kollokválás. A tanár famulusa összeszedte az üres árkusokat, s másnap ott
                  tornyosodtak azok, két oszlopban, a szeminárium íróasztalán, mely körül kétszáz
                  diák tolongott indexével, az ajtóig s azon túl, végig a folyosón, amennyi a
                  tanterembe be se fért volna.</p>
					<p>- Önt nemigen látom az óráimon - mondja a tanár találomra az egyiknek.</p>
					<p>- De, méltóságos uram, én minden órán jelen voltam, mint nagy gonddal készült
                  dolgozatom bizonyítja! - S már zörög a lajstrom a famulus kezében, hol amaz üres
                  papírlapok beadóinak neve áll. A méltóságos olykor megpróbálja:</p>
					<p>- Nem írhatok jelest: nem sikerült! - Ám erre méltatlankodó
                  szónoklat következik, s a princeps philologorum
                  [44] kétségbeesetten fakad ki: - De hát mindenkinek
                  csak nem írhatok jelest!</p>
					<p>Mégis azt ír.</p>
					<p>Imrus valósággal megsajnálja ezt az embert, s amint közelebb és közelebb jött a
                  sorban, lámpaláza támadt, elejtette az Ifjú Huncutság fegyvereit: szíve dobogott,
                  és védtelenül állt a tanár kalamusa előtt, aki észrevette zavarát, s új kísérletre
                  bátorodott.</p>
					<p>- Sátordy Imre: nem sikerült, nem adhatok jelest - mondta
                  sajnálkozó hangon.</p>
					<p>Imrus indexét tartva pajzsul, hallgatott: noha erre a jelesre okvetlen szüksége volt a tandíjmentességhez. Imrus egy percig
                  tragikus helyzetben érezte magát: mert nem volt-e kötelessége megszerezni a
                  tandíjmentességet, az otthoniak iránt, akiktől kiharcolta, hogy Pestre
                  jöhessen?</p>
					<p>Igen, de nem hitvány csalással, mint a többiek!</p>
					<p>A tanár, akit megzavart a váratlan hallgatás, famulusára nézett, de az nem ismerte
                  Imrust, s így nem emelt szót a védelmére. Azonban más segítség érkezett; mert egy
                  vörös hajú zsidó fiú, ki Imrus mellett állt, hirtelen megszólalt:</p>
					<p>- De méltóságos úr, Sátordy kolléga igen komoly fiatalember, aki Shakespeare-t
                  olvassa eredetiben. Tessék csak nézni, méltóságos úr - s mutatott az Imrus hóna
                  alá, ahol Shakespeare mellett Baudelaire s még egy egész sereg francia és angol
                  könyv lapult.</p>
					<p>- De csak nem írhatok mindenkinek jelest - sopánkodott a
                  gyermekes gyöngeségű öreg tudós refrénszerűen, holott már írta is. Imrus együtt
                  ment ki szabadítójával a folyosóra, s illőnek gondolta, köszönetet mondani
                  közbelépéséért.</p>
					<p>- Szót sem érdemel: csak természetes, hogy a modern és művelt emberek
                  összetartsanak. Az ostobaságnak ebben a tengerében, ahol csupa analfabéták
                  boldogulnak...!</p>
					<p>Imrus nem annyira az ostobaságról és műveletlenségről panaszkodott, hanem Miska
                  valódi fiaként, az égbekiáltó igazságtalanságról és arról a lehetetlen állapotról,
                  hogy a Tudomány érdemjegyeit nyílt és szemérmetlen csalással kell megszerezni még
                  a becsületeseknek is.</p>
					<p>- Úgy van: korrupció az egész vonalon! - felelt az új ismerős. - Mit láthatnak itt
                  ezek! - intett néhány fekete ruhás japán vendég felé, akiket egy tanársegéd
                  kalauzolt a folyosókon, s akik egyenest Tokióból jöttek, tanulmányozni a magyar
                  egyetemet.</p>
					<p>- S azt hiszi, kolléga úr, csak az egyetemen van ez így? - folytatta. - Így van ez
                  a katedrákon és fórumokon, iskolában és életben egyformán; és én azt mondom: a
                  kettő összefügg. A műveletlenség magával hozza a korrupciót, mint ahogy a
                  felvilágosodás megszünteti. De hát képzelhető itt felvilágosodás? Tudja, hány
                  percent analfabéta van Magyarországon? Tudja, mennyit költünk évenként iskolára?
                  És mennyit hadseregre?</p>
					<p>- Osztrák hadseregre! - kontrázott Imrus, kissé a Döme bácsi szellemében.</p>
					<p>- Osztrák vagy nem osztrák: mindenképp a barbár tömeggyilkolás eszköze. - Imrus,
                  Tolsztoj ifjú olvasója, lelkesen helyeselt. - Az én számomra teljesen mindegy,
                  osztrák-e vagy magyar? - Imrus már ezer mérföldnyire volt Döme bácsitól. - Azt
                  olvastam valahol: A kard emberölő szerszám marad, akármilyen színű bojtot tegyünk
                  is rá.</p>
					<p>- Gyönyörű gondolat!</p>
					<p>- Igen: építsenek iskolát, kórházat, adjanak kenyeret és jogot a népnek,
                  teremtsenek kultúrát, de erre persze senkinek sincs gondja.</p>
					<p>- Nálunk minden csak a politika - visszhangozta Imrus.</p>
					<p>- Úgy van: még az egyetemen is politizálnak. Azt hiszik, ha egypárat ordítoznak,
                  tüntetnek, kiakasztanak egy keresztet, avval megmentik a hazát. Persze, ők
                  rettenetes kultúrátlanságukban nem tudják, hogy a középkort nem lehet
                  visszacsinálni. Látja, kolléga úr, én zsidó ember vagyok, mindazáltal tisztelem a
                  keresztet: de a kereszt nem a tudatlanságnak és gyűlöletnek, hanem a krisztusi
                  szeretetnek és haladásnak jelvénye, ugyebár?</p>
					<p>Imrus el volt ragadtatva ettől a felfogástól. A reakciós tüntetőket és ordítozókat
                  ő is teljes szívéből megvetette, és ostoba heccelődőknek tartotta.</p>
					<p>- Látja, kolléga úr - mondta a zsidó fiú -, talán csodálkozni fog, de higgye el,
                  egyetlen politikai pártnak van jogosultsága a huszadik században, és ez a
                  szociáldemokrata. Krisztus ha ma élne, maga is szocialista volna.</p>
					<p>Imrus nem csodálkozott. Imrus természetesnek találta, hogy minden igaz és művelt
                  ember szocialista.</p>
					<p>- Sajnos, ez a minden csak keveset jelent, s a tér a
                  butáké...</p>
					<p>- Ne higgye, kolléga úr. Vagyunk egypáran. És mindig többen leszünk. La vérité en marche...[45]
               </p>
					<p>A zsidó fiú messiásra váró optimizmussal lengette meg füzeteit, mintha azokkal
                  intene a Jövő felé. Imrus azonban hivatkozott a magyar intelligencia hihetetlen
                  elmaradottságára. A magyar diplomás ember, hivatalnok, egész életében megvan
                  anélkül, hogy egy könyvet vásárolna, vagy olvasna mást és máskor, mint
                  legkétségbeesettebb unalmában egy-egy “átkozottul érdekfeszítő” regényt. Sőt
                  maguk az írók is - tessék megnézni az irodalmat!</p>
					<p>- Pósa bácsik és Szabolcska Mihályok! Azt hiszem, nálunk hiába is születne nagy
                  költő: a lapok a priori elzárkóznának minden modernebb és
                  filozofikusabb lélegzettől.</p>
					<p>- Saját magunknak kellene lapot indítanunk. Már van is róla szó. Remélem,
                  számíthatunk kolléga úrra is.</p>
					<p>- Természetesen, de... - Imrus fülig pirult a büszkeségtől és szerénységtől, mikor
                  arról volt szó, hogy egy lapnál őrá számíthatnak. - Honnan tudja, kolléga úr, hogy
                  én egyáltalán...?</p>
					<p>- Ó! Kolléga úr modern és művelt ember, akit semmi esetre sem nélkülözhetünk. Nem
                  vagyunk olyan sokan, hogy össze ne tartanánk. Engedje meg, hogy bemutassam magam.
                  Rosenberg vagyok.</p>
					<p>- Sátordy vagyok. - S a két ősi, keleti fajta ivadéka, a zsidó és a magyar,
                  lelkesedve s csillogó szemekkel fogott kezet, a jövő és a kultúra nevében.</p>
				</div>
				<div type="chapter">
					<head>10</head>
					<p>Imrus először életében érzett olyasvalamit, amit barátságnak lehetne nevezni. Az
                  egyáltalában nem bántotta, hogy új barátja zsidó volt, és olyan nevet viselt, mint
                  “Rosenberg”. Sőt ez a dolognak csak új, pikáns színt adott: hogy a legjobb barátja
                  Rosenberg legyen, ebben volt valami lázadásszerű. Imrus a lázadások korában élt,
                  mely egyszersmind a forróságok kora. Barátsága valami tiltott szerelemhez
                  hasonlított. Ha egyedül volt a folyosón, akaratlanul minduntalan arra a pontra
                  fordult tekintete, ahol a lépcsőházba torkollik, s valóságos boldog izgalomba
                  jött, ha föltűnt a Rosenberg intelligens, kissé meghajlott alakja, különös, ideges
                  járásával. Imrus eddigi barátai a könyvek voltak, s egy ember barátsága mindig
                  több, mint egy könyvé, akárki legyen is. Rosenberg azonban nem is volt akárki:
                  valóban eszes és derék fiú volt, tele fajának nyugtalan ideálizmusával, erős
                  ösztönnel a kultúra iránt s azzal a gondolkozásbeli szabadsággal, melyet
                  keresztény ember nálunk ritkán ér el. Imrus a fiatal kor túlzásával szinte
                  megvetette ez időben a keresztényeket: hisz csak össze kellett hasonlítani a
                  Schapringer műveltségét valamely keresztény ismerősével. Nem csoda, ha zsidók
                  között talált barátokat.</p>
					<p>- Különös - mondta -, a földijeimmel, a sóti és gádorosi fiúkkal, akikhez semmi
                  szellemi kapocs nem fűz, gyerekkorom óta tegeződöm - és mi magázzuk egymást!</p>
					<p>- A dzsentrik mind tegeződnek - felelt megvetőleg Rosenberg, s tovább magázták
                  egymást, ami a külszín megvetését jelentette. Imrus ez időben nagy megvetője volt
                  a külszínnek, s amint hazament szünidőre, anyját és övéit több ízben szinte
                  megbotránkoztatta.</p>
					<p>- Miért van itt mindenhol i-vel írva a neved? - kérdezte
                  Cenci, okuláréját igazgatva, amint a fiú indexét s más egyetemi írásait
                  megbámulták.</p>
					<p>- A keresztlevelemet véletlenül úgy állította ki valami buta pap, és a többi
                  okmányt mind az után írták.</p>
					<p>- De hát mért nem kértél új keresztlevelet? Azonnal küldtünk volna...</p>
					<p>- Már késő lett volna. De különben is: nem mindegy az, i
                  vagy y? Okos ember nem ad arra semmit! Jókai is lemondott
                  az y-ról...</p>
					<p>Cenci helytelenítően csóválta a fejét.</p>
					<p>- Apád nevét meg kell becsülnöd. Hasznodra is lehet az életben, ha becsületes, úri
                  magyar neved van.</p>
					<p>- Á, api sem sokat törődött ilyennel. Sőt mindig arra tanított, hogy nem szabad
                  ilyennel törődni. Az ember a maga erejéből legyen valami, ne az apja érdeméből!
                  Api nagyon felvilágosodott gondolkozású volt.</p>
					<p>- De ha i-vel írod a neved, azt fogják hinni, hogy valami
                  zsidó vagy - szólt közbe most Jolán. Borzas üstök, villogó szem és éles hang
                  feleltek: mert édes ifjonta hökkenteni a nyárspolgárokat, s famíliánk
                  szörnyülködő asszonyait. Imrus kijelentette, hogy büszke lesz rá, ha zsidónak
                  nézik, aminthogy nem is barátkozik mással, csak zsidóval, mert a keresztények és
                  “úrifiúk” mind ostobák és kultúrátlanok.</p>
					<p>- Gyerekes beszédek! - Cenci már kopogott is ki a szobából, bottal és facipőben,
                  mert nagy sár volt odakünn, s nem törődve tovább Imrus handabandájával: - Majd
                  megjön az esze! - Imrus azonban tovább csillogtatta perverz filoszemitizmusát,
                  melyben talán apjával való vitái, a csörge-tói séták hangulata ébredt újra:</p>
					<p>- Legjobb barátomat Rosenbergnek hívják! - és már elmondta, hány nyelvet ért ez a
                  Rosenberg, s egyáltalán milyen zseniális fiú, mire Nelli, talán Gyulára gondolva,
                  ki szintén zseniális, és a rettenetes bábeli Budapestre, örökös aggodalmában
                  fölsóhajtott:</p>
					<p>- Csak jó ember legyen az a te barátod!</p>
					<p>Imrus azonban úgy vélekedett, hogy jóság és okosság együtt jár; már diákkorában
                  azt tapasztalta, hogy legtudósabb tanárai voltak egyúttal a legigazságosabbak, míg
                  a kegyetlenek és szeszélyesek éppen azok, akiknek látkörük és tudományuk is
                  csekélyebb. Az inkvizíció, a vallási kegyetlenségek nem korlátoltságból és
                  tudatlanságból eredtek-e? Imrus hitt az emberi természet született jóságában és
                  nemességében. Haragot, kicsinyes perlekedést ő is látott maga körül. Jolán és
                  Jozsó közt például állandó volt ez, mióta Emma oly hosszú ideig vette igénybe
                  anyósa házának vendégszeretetét, hogy Jolán, mint maga mondta, “majd beleszakadt a
                  kiszolgálásba”. Minden hordó bor, amit Jozsóéknak küldtek, jelenet oka lett.
                  Ilyenkor Imrus naivul azt gondolta magában: ha Jolán és Jozsó a Nagy Szellemek és
                  Magas Műveltség világában élnének, mint ő vagy Rosenberg, ilyesmi bizonnyal nem
                  lehetne közöttük. De sőt anyja se lenne szerencsétlen, és például Hintásst sem
                  átkoznák, ha mindenki a Rosenberg elveit vallaná. Imrus, mint barátja, a
                  társadalmi bajokat is így gondolta megoldhatóknak, a fölvilágosodás
                  terjesztésével, s a legelső szép napon kisétálva a szőlőbe, úgy járt a Szurdik
                  nyomorult barlanglakásai közt, melyek még a filoxéra esztendeje óta füstöltek a
                  földből, s árasztották a Szegénység szagát, mint egy ifjú megváltó, ki a Tudás
                  írját hordja magával, mely minden embert gazdaggá és jóvá tesz. Imrus Szókratész
                  tanítványa volt, ki az erényt is oktathatónak gondolta, s egyúttal az istentagadó
                  Epikuroszé is, mert fölérve a hegyen és viharágyúig, verset írt erről a különös
                  gépezetről, melyet az ember az Ég ellen fordít, hogy elhajtsa a földről a
                  felhőket. S noha a valóságos viharágyú már évek óta használatlanul állt - mert nem
                  is használt semmit -, Imrus lelkében annál hangosabban zengett egy szimbolikus
                  Viharágyú minden istenek és babonák ellen!</p>
					<p>S Imrus szánakozva és fölszabadultan gondolt a Túlvilág rettenetes félelmeire,
                  amiket kisdiák korában átélt: ugyanaz a félelem volt ez, amiről Epikurosz és
                  Lucretius zengett. Imrus lázadó volt, s papi nevelése csak egy okkal több arra,
                  hogy a Szabad Gondolat zászlaja alá szegődjön: noha az Egyetemen ez időben más
                  zászlókat is tűztek ki. Egy új “ellenreformáció” - ezúttal nem a protestánsok
                  ellen - kezdődött e lélektelenné vált liberális Magyarországon, régi jezsuita
                  módszer szerint most az ifjúságnál, melynek márciusi jelszavai szintén épp eléggé
                  lélektelenek voltak már. Bizonyos, hogy a politika helyét világnézet kezdte
                  elfoglalni, s Imrus teljes szívvel állt a mellé a világnézet mellé, melynek
                  legkevesebb köze volt a Múlthoz s legtöbb a logikai Igazsághoz. Imrus el sem
                  képzelhette, hogy művelt ember jóhiszeműleg más oldalra álljon: s csakugyan, a
                  reakció nem az ostobák és stréberek vallása-e, s ha már szakítottunk gyermeki
                  hitünkkel, hogy a tiszteletlen Tudomány katonái legyünk, nem bátorság és becsület
                  dolga-e levonni szakításunk minden konzekvenciáját?</p>
					<p>- Vagyunk egypáran - mondta Rosenberg, és csakugyan voltak egypáran, akiket Imrus
                  is hamar megismert: csupa kis szocialisták, anarchisták és nihilisták,
                  nietzscheánusok és tolsztojánusok vagy olyan kereszténység keresztényjei, amit
                  egy vallás papja sem fogadott volna el: hónaponként cserélve világnézetüket s
                  kiélve azt végtelen vitákban; de valamennyit összekapcsolta ugyanaz a szomj, mely
                  Imrusban is égett, ugyanaz a megvetés elernyedt, szomorú környezetük ellen,
                  ugyanaz a mohó vágy a modern Nyugat nagyszerű szellemi élményei felé. Pesszimisták
                  és optimisták voltak: de a pesszimisták tettre vágyók, és az optimisták is
                  elégedetlenek. Hazafiatlanok voltak hazafiságból és vallástalanok kielégítetlen
                  vallásos éhségből. Semmi sem érdekelte őket, csak szellemi dolgok. Többnyire
                  borzasak voltak, vadak és elhanyagolt külsejűek; hangos beszédben jártak az
                  utcákon, óraszám, céltalan vagy elkísérve és visszakísérve egymást, hogy a vita
                  meg ne szakadjon; úgyhogy Jozsó egy nap véletlenül megpillantva őket, este
                  csúfolódva azt mondta Imrusnak:</p>
					<p>- Micsoda pájeszes zsidókkal jártál te ma délben a Körúton? - Zsidók csakugyan
                  sokan voltak köztük. Zsidóknak bizonnyal könnyebben esik a fölszabadult
                  ideálizmus; de keresztényben nagyobb diadalt és erőt jelent, s keresztények és
                  zsidók testvérek voltak itt, valami szabadkőműves testvériségben, ahol a
                  legkülönbözőbb rétegekből jött fiúk és lányok találkoztak mintegy az eszmék
                  birodalmában - mert lányok is voltak közöttük, akikkel még Imrus is zsén nélkül
                  vitatkozott a feminizmusról és a szabad szerelemről vagy Weiningerről és
                  Strindbergről. A vitatkozók akadémikusan lebegtek a téma fölött, mintha nem is
                  hozzájuk hasonló lények szerelméről és problémáiról volna szó. Imrus csodálkozva
                  fedezte föl, hogy Gitta is e különös testvériséghez tartozik, és a Gitta
                  társasága, amely annyira imponált neki, részben ugyan valóban a tanárok körül
                  settenkedő törtetőkből, de részben éppoly szomjas kis intellectuel-ekből állt, mint maga: mert Gitta ambíciója okosan minden
                  irányban körülnézett. Imrus most gyakrabban összejött Gittával, s immár nem
                  jelentéktelen gólya-ként, hanem bizonyos presztízzsel
                  övezten, amit a zsidó fiúk csináltak neki, kiknek imponált nemcsak keresztény úri
                  volta, hanem tudása és olvasottsága is: mert Imrus már angolul is jól olvasott,
                  sőt Rosenberg hatása alatt, aki rajongott a természettudományos műveltségért,
                  matematikai és fizikai tanulmányokba fogott, s egyáltalán mohó magányában oly
                  sokoldalú ismereteket szerzett magának, melyek mellett még a Gitta ismeretei is
                  elhalványultak. Mert Gitta inkább tájékozott volt, mint alapos, s a könyveket,
                  amikről beszélt, gyakran végig sem olvasta.</p>
				</div>
				<div type="chapter">
					<head>11</head>
					<p>Olvasni és fölszívni a messzi világot s a Kor minden gondolatát, bizonnyal
                  természetes vágya az ifjúnak, de ezek az ifjak mégsem voltak könyvmolyok, s a
                  Könyv ki nem elégíthette őket. Ők a márciusi ifjak tettre vágyó utódai voltak, s
                  talán sohasem volt oly szükség a tettre, mint az ő korukban: de hát micsoda
                  tettről lehetett itt szó? Brutus ölt, és Petőfi szavalt: de mi mindent kellett
                  volna itt megölni és hány fülbe szavalni! ám hogyan? A levegőt kellett volna
                  megölni s a láthatatlanoknak szavalni! Új magyar kultúrát kellett csinálni,
                  képekkel, szavakkal, élményekkel tölteni be az ernyedt országot, harccal talán...
                  Mily kevés volt itt verseket írni az íróasztalfiók számára, önképzőkörszerű,
                  furcsa kis társaságokat alapítani, egymás között vitázni a szocializmusról s
                  legfeljebb még eljárni együtt a népgyűlésekre, megrészegedni a vörös lobogóktól!
                  Május elsején végigmentek a tüntető körmenettel Budapest utcáin, s Imrus
                  szívdobogva gondolt rá: ha Jozsó meglátná! Egy este meg, Rosenberg valami
                  szocialista ismerőse révén, előadást tartottak a Fehérneműtisztítók Szakszervezetében: Imrus Ruskinről, Rosenberg pedig
                  Darwinról és Haeckelről. A munkások és munkásnők szájtátva figyelték a tudós
                  szavakat, sőt bizonyos áhítattal, ami Imrust különös összehasonlításra ingerelte:
                  mert melyik törvényszéki bíró hallgatna végig egy előadást Ruskinről? Kultúrára
                  éhes tömegek voltak itt, s Imrus lelkesedett is: mégis kissé idegenül érezte
                  magát, s amint vége volt az előadásnak, összeszedte könyveit, és hazament, ami
                  csak emelte szigorú tekintélyét, tudós hírnevét, mely már nagyra nőtt barátai
                  fantáziájában. Rosenberg ott maradt, szóba állt az érdeklődőkkel, felelt a
                  kérdésekre; de őt sem elégítette ki ez a szereplés: ambíciója magasabbra vágyott.
                  Mindig többször és többször szóba került a LAP, egy irodalmi folyóirat, melyet
                  igazán meg kell már csinálni, s melynek Imrus lett volna a szerkesztője. Már
                  összejöveteleket is tartottak,- melyeken a lap irányát, elveit beszélték meg s
                  főleg azt, kiket kérjenek föl a közreműködésre? Elhatározták, hogy nem kötik
                  magukat politikához, világnézethez, hanem a vélemények szabad tisztázását óhajtják
                  hasábjaikon.</p>
					<p>- Mindenki azt írja, amit akar!</p>
					<p>Egy egész délutánt vitatkoztak a címről, késő estig. Az egyik ezt
                  indítványozta:</p>
					<p>A TŰZ!</p>
					<p>a másik ezt:</p>
					<p>JÖVŐ</p>
					<p>Ezeken a tanácskozásokon Gitta is részt vett, aki sok praktikus tanáccsal
                  szolgált: ő szoros tudományos rovatot akart, s az volt az ötlete, hogy egy és
                  ugyanazt a témát több cikk világítsa meg különböző szempontokból: például az egyik
                  a történelmi materializmus, másik a szellemtudományok szempontjából. Gitta
                  embereket is hozott, többek közt egy olyant is, aki ellen Rosenberg komoly
                  kifogást emelt: mert nem volt eléggé szabad gondolkozású, hanem elfogult s
                  reakciós véleményeket vallott. Imrus azonban azon a nézeten volt, hogy példát kell
                  adniok az igazi liberalizmusra, s ha már így tűzték ki elvül, minden irányt el
                  kell fogadni, természetesen szigorú szerkesztői bírálat után.</p>
					<p>Ennyiben maradtak, és Rosenberg már kijelentette, hogy tulajdonképpen minden elő
                  van készítve a laphoz, csak még pénz hiányzik. Ez azonban nem okozhatott komoly
                  nehézséget, hisz manapság néhány jó hirdetés biztosítja a lap megélhetését, s volt
                  egy kollégájuk, valami üzletember fia, aki megígérte, hogy fog szerezni
                  hirdetéseket.</p>
					<p>- Ne törődjenek vele, hogyan? a fő, hogy meglegyen: ugyebár?</p>
					<p>- És csak az első szám egyszer jelenjen meg: a többi magától jön.</p>
					<p>Imrus nagy izgalomban érkezett haza, s ifjú mámorában meg nem állta, hogy Jozsónak
                  - aki véletlenül bejött a szobájába, s könyvei között nézelődött - el ne
                  dicsekedjék vele, mi készül? Jozsó örökös csúfolódásai nagyon bántották Imrust:
                  mert mennél többet tartunk magunkról, annál elkeserítőbb, ha otthon torzító tükör
                  vár. Jozsó oly tükröt tartott Imrus elé, melyből egy gyámolatlan filozopter nézett
                  vissza, aki pajeszos zsidó gyerekekkel ácsorgott az utcán: s mindebben volt is
                  valami igazság. Mindenki annyi, amennyinek látják, s tükörénjeink éppúgy fájnak,
                  mint a valóságos: ez a fájás tűrhetetlen is tud lenni. Imrus a Szellem oly
                  régióiban járt, melyekről Jozsó még nem is álmodott: de ugyan mit ér ez, ha csak
                  “pajeszos zsidó gyerekek” tudnak róla? Imrus, szakítván az ősi mesterséggel,
                  türelmetlen dacot érzett, hogy büszkén léphessen a Család elé, melyet Jozsó
                  reprezentált; de hát micsoda alapja volt a büszkeségre? Talán kinyomtatott neve,
                  egy új folyóirat hangos borítékján, mint valami zászlón, belekiált abba a megvető
                  csöndbe, mely most lemosolyogja; mert mikor lesz hangos például a Jozsóé?</p>
					<p>Mindezek hiú gondolatok voltak egy magasban járó ifjú prófétától; és meg is
                  bűnhődtek, mert a beígért hirdetések embere láthatatlanná vált, s Imrusnak anélkül
                  kellett hazautaznia, hogy a folyóirat ügyében pozitív dolog történt volna.
                  Rosenberg megígérte, hogy mihelyt lesz valami, értesíti, és Imrus dobogó szívvel
                  nyitotta föl első levelét, mely valóságos csomag volt, de a tizenkét sűrűn beírt
                  ívoldal mellől egy kis könyv esett ki, s a levélben szó sem volt a folyóiratról,
                  hanem csupán erről a könyvről. A könyv Ady Endre versfüzete volt, mely most került
                  Rosenberg kezébe, aki sietett megküldeni barátjának, ama tizenkét oldal kritika
                  kíséretében. Imrus másik tizenkét oldallal felelt, megindítva egy irodalmi
                  levelezést, mely, legalább terjedelemben, nem maradt a Kazinczyé mögött. Az
                  ívoldalak hosszúkás kutyanyelvekké változtak át, amilyeneket a nyomdákban
                  használtak; s ebben talán szimbólum is rejlett, mert e leveleknek sok közük volt
                  a nyomdafestékhez. Még stílusuk is nyomdáért kiáltott, s mégis az ifjú élet szomja
                  tört ki bennük. Imrus beszámolt olvasmányairól, amik világnézeti változást
                  jelentettek: mert Nietzschét olvasta, messze fejlődve a szocializmustól, úribb,
                  művészibb hitvallás felé! Az ifjú Übermensch levelei kézről kézre jártak Rosenberg
                  barátai között, ki képes volt utolsó fillérét postára költeni, hogy elküldjön neki
                  egy-egy kezébe akadt könyvet, melyről véleményét kívánta tudni. Imrus meg jóformán
                  e levelezésben élt, hajnalig írva csillagnéző szobájában s izgatottan várva a
                  válaszokat: az otthoniak, mintha nem is léteztek volna számára. Esemény nem
                  történt egész nyáron: Döme betegeskedett, s Hintássék sem jöttek többé Gádorosra,
                  mióta Juli néni meghalt a télen.</p>
					<p>A legnagyobb esemény az volt, mikor egy reggel Rosenberg levele Sátordy Imre szerkesztő úrnak címezve érkezett meg: ezt legelőször Dodó
                  vette észre, aki elfogta a postástól, és hangos csúfolódások közt adta át
                  bátyjának:</p>
					<p>- Szerkesztő úr! Szerkesztő úr!</p>
					<p>Imrus eleinte kellő flegmával iparkodott fogadni a csúfolódást, később már dühbe
                  jött, sőt megfenyegette Dodót, hogy visszaveszi a flóbertet, mely még mindig nagy
                  kegyben állt: de mind nem használt semmit, mert estére már az egész ház tudta,
                  hogy Imrus “szerkesztő úr”, annyira, hogy Cenci meg is kérdezte:</p>
					<p>- Ugyan hát miféle szerkesztő is vagy te? - Nelli fejfájósan megvonaglott a szóra:
                  a “szerkesztő” cím benne rossz emlékeket keltett.</p>
					<p>- Csak valami bajod ne legyen! - mondta minden ok nélkül. Nellinek sok gondot
                  okoztak a fiai: Dodó is rossz bizonyítványt hozott haza, noha a tanár azt mondta,
                  van esze. Imrus azonban kénytelen-kelletlen mesélni kezdte a folyóirat tervét;
                  lassanként belemelegedett, s a végén gőgös lelkesültséggel, orákulumszerűen
                  beszélt lapjáról, mint valami teljesen bizonyosról. Holott az még távol állott a
                  bizonyosságtól, mert a levél megint csak egy szerkesztőségi kérdést tárgyalt,
                  beküldve egy most érkezett kéziratot, melynek erősen “erotikus” tartalma némi
                  meggondolásra adhatott alkalmat. Imrus azonban nem volt a meggondolások embere.
                  Elég az álszent irodalomból, mely meghamisítja az életet: minden szabad, s a
                  művészetben nincs melléktekintet! Nemsokára újabb levél érkezett, mely azt
                  kérdezte: bevonják-e Ady Endrét a lapba? Ugyanis Rosenbergnek volt egy újságíró
                  ismerőse, aki ismerte Adyt, és szólhatott neki. Imrus helyeselte, s nemsokára meg
                  is kapta az értesítést, mely szerint Ady megígérte támogatását. “Most már igazán
                  minden megvan, csak a pénz hiányzik” - írta Rosenberg.</p>
					<p>Még aznap azonban egy másik levél is jött, expressz, mintegy nyomát kergetve az
                  elsőnek; s minthogy Gádoroson az expresszlevél nagy dolog volt, nemsokára az egész
                  ház kérdésekkel ostromolta a “szerkesztő urat”. Imrus affektált közönnyel felelt,
                  mintha a legtermészetesebb dolgot újságolná; noha hangja reszketett a diadalmas
                  izgalomtól: mert az történt, hogy a folyóiratra kiadó akadt, s megjelenése immár
                  “anyagilag is” biztosítva volt. A kiadó nevét azonban nem volt hajlandó elárulni,
                  s a levelet egyébként is a leggondosabban rejtegette.</p>
					<p>Ha Nelli látta volna ezt a levelet, bizonnyal halálos rémület futott volna át
                  szívén: mert Rosenberg arról értesítette Imrust, hogy találkozott Hintáss
                  Gittával, aki most érkezett vissza szeptember elsejére az internátusba, s olyan
                  hírt mondott, mely őket közelről érinti: ugyanis Gitta apja, Hintáss ügyvéd, aki
                  valamikor lapszerkesztő is volt, s nagyon érdeklődik a modern irodalom iránt, már
                  régóta foglalkozik lapalapítási tervekkel, s megtudván az ő folyóiratuk dolgát,
                  hajlandó azt kezébe venni, avval a hangsúlyozott kikötéssel, hogy valóban Sátordy
                  Imre legyen a szerkesztő. Imrust az utolsó pont nem tette büszkévé: inkább
                  bizonyos kellemetlen érzést okozott neki, maga sem tudta, miért? Tűnődött, vajon
                  anyja megtudja-e valaha a dolgot? De hát elvégre ez nem lehet szempont. Hintáss
                  kiváló, sőt zseniális ember, egy valóságos “nietzschei karakter”, mint Rosenberg,
                  Gitta nyomán, írta: Imrus előre izgatott volt, hogy most megismeri.</p>
					<p>Másnap új levél érkezett, melyet még nehezebb volt elrejteni a Família
                  kíváncsisága elől, mert a borítékon a Gitta jellegzetes, férfias betűi voltak
                  láthatók, melyeket Gádoroson is ismertek, úgyhogy Jolán megjegyzést is tett
                  rá:</p>
					<p>- No de ez a Gitta! fiatalemberekkel levelez!</p>
					<p>Imrus rendkívüli haragra lobbant, előadást tartott a “modern nőről”, kijelentette,
                  hogy Gitta munkatársa, és szerkesztőségi ügyben vált levelet vele, egyébként pedig
                  kikérte magának:</p>
					<p>- Senkinek semmi köze a levelezésemhez! - S eltette a levelet tárcájába, a
                  Noémi-féle “szerelmes levél” mellé, melyet már egy év óta hordozott magánál,
                  úgyhogy ceruzával írt betűi majdnem annyira elfakultak, mint a Noémi emléke, akit
                  azóta nem látott. Ebédnél azonban különös kívánsággal állt elő: másnap Pestre
                  akart utazni.</p>
					<p>- De hiszen még tizenkettedikéig folynak a beíratások - mondta Jozsó, ki már
                  Gádoroson volt -, addig ráérsz.</p>
					<p>- Nekem föl kell mennem - makacskodott Imrus -, és ha másképp nem, eladom egypár
                  könyvemet, és úgy megyek föl.</p>
					<p>- Nem értelek - szólt Jozsó. - Hányan vannak az egyetemen, valóságos mezei hadak, akik még az indexüket is mással íratják alá: te
                  meg akkor is ott akarsz lenni, mikor nem muszáj.</p>
					<p>- Én felnőtt egyetemi hallgató vagyok, és még pénzt se kérek - mondta Imrus. - Ha
                  kell, magam meg fogok élni Pesten. Különben a Döme bácsi küldött a születésnapomra
                  tíz forintot, avval is fölmegyek.</p>
					<p>Végre is Cenci döntött, mint rendesen.</p>
					<p>- Hagyjátok hát, ha mindenáron föl kell neki menni! Az ő dolga.</p>
					<p>- Zsidó gyerekekkel kell neki sétálni - élcelődött Jozsó, és kelletlenül nyújtotta
                  át a pesti konyhakulcsot. - Vigyázz ám, jól bezárd az ajtót, ha elmégy!</p>
					<p>Imrus alig tudott hova lenni az izgalomtól. Eszébe jutott diákkora, amikor Hintáss
                  titkos ábrándjainak hőse volt; s homályos emlékeiből akarta rekonstruálni
                  külsejét. Csak arra emlékezett, hogy szép bajusza volt és csillogó szeme; aztán
                  egyszerre Dodót kezdte nézni: váratlan felfedezésként rohanta meg a gondolat, hogy
                  hiszen Dodó a Hintáss fia! Ez kissé lehűtő gondolat volt,
                  mert Dodót nem nagyon szerette: Dodó haszontalan kis csirkefogó volt, Dodó most is
                  csúfolódott vele; mert csámpásan kezdett járni, és lehúzogatta a halántékára az
                  üstökét, hogy egy pajeszes zsidó gyereket utánozzon.</p>
					<p>- Hadd abba, mert elveszem a flóbertet! - ordított rá Imrus. S már el is vette, de
                  Dodó ráugrott, s erőszakkal akarta kezéből kicsavarni, mígnem a fegyver váratlanul
                  elsült, s a golyó a plafonba fúródott. Nellit annyira megrémítette az eset, hogy
                  el sem akarta engedni Imrust. Imrus azonban nem adott erre, s másnap már az
                  Egyetemen járt, hol az első, akit meglátott, Gitta volt. Elhatározták, hogy még
                  azon este szerkesztőségi összejövetelt tartanak, s Gitta magára vállalta, hogy
                  lehetőleg apját is elhozza.</p>
				</div>
				<div type="chapter">
					<head>12</head>
					<p>És így lép Gyula újból a színre.</p>
				</div>
			</div>
			<div type="group">
				<head>VIHARÁGYÚ!</head>
				<div type="chapter">
					<head>1</head>
					<p>Úgy volt, hogy Gitta este hatig hírt ad az Egyetemre, s valóban, alighogy a
                  “szifiliszes szolga” - akit némi cinikus, ifjúi fitogtatással s a szexuális élet
                  mumusainak kijáró respektussal neveztek így lefonnyadt orráról - gyújtogatni
                  kezdte a folyosó gázlángjait, a nyurga lány szaladt a lépcsőkön fölfelé hosszú
                  lábaival, s elfulladva, rekedtes lihegéssel számolt be sebtében küldetése
                  eredményéről:</p>
					<p>- Össze kell keresni a fiúkat... Apa is jön... A Sienába megyünk...</p>
					<p>- Mikor?</p>
					<p>- Azonnal. Csak előrefutottam.</p>
					<p>Imrus belesápadt az izgalomba. A Siena ismert kávéház volt az Egyetem mellett,
                  ahol elegáns jogászfiúk szerettek biliárdozni, Bukovay Absentiusok törzshelye, de
                  szegény filozopterek messze kerülték ezt a paradicsomot, s Imrus is, pénz és
                  bátorság híján, noha sokszor irigyen nézett a hatalmas üveglapokra, melyek mögött
                  esténként gyakran hölgyek is ültek, s melyekre formás kis táblácskák voltak
                  kiakasztva ezzel a felírással:</p>
					<p>AZ ÖSSZES BEL- ÉS KÜLFÖLDI</p>
					<p> FOLYÓIRATOK OLVASHATÓK</p>
					<p>Ó! olvasni az összes folyóiratokat! egy intéssel rendelni meg a pincérnél a világ
                  bármely tájának szellemi primőrjeit! bizonnyal méltó az
                  íróhoz és szerkesztőhöz, kinek a Kor csúcsain kell lebegnie. Imrus egy gondolattal
                  lemondott eljövendő vacsorákról piccolo feketék javára, és
                  ahányszor csak kell, noha ifjú gyomra e pillanatban is mohón lázongott.</p>
					<p>- Apa lenn vár a kapunál - mondta Gitta, de amint kimondta, már meg is látta
                  Gyulát, ki lassan jött fölfelé a lépcsőn, és Imrus is azonnal tudta, hogy ő az,
                  noha egészen más volt, mint képzelte. Imrus a fekete bajuszra emlékezett, de Gyula
                  arca most csupaszra volt borotválva, s csak szeme csillogott sötéten s vállain a
                  divatos raglán felöltő, mint egy nietzschei palást,
                  lobogott a fölfelé törő mozgás szelében.</p>
					<p>- Ő az! - kiáltott Gyula, egyenesen Imrusnak tartva. - Ó, Isten, vagy Végzet, vagy
                  Véletlen, légy áldott, hogy ezt a napot megérnem adtad! Engedd meg, hogy “fiamnak”
                  szólítsalak, és csókot nyomjak homlokodra, melyet már a Múzsa is megcsókolt! Ő az!
                  Ezer közül meglelném arcodon szegény apád becsületes tekintetét és édesanyád finom
                  vonásait. Ó, drága, kedves, jól ismert, régi arcok! Micsoda találkozás! Mily
                  játéka a sorsnak! Széttépve a barátság és gyöngédség láncai: de ez az apai csók
                  behegeszti vén szívem sebeit! Hogy van édesanyád? Ő a legszebb asszony, kit valaha
                  láttam. Hogy van a drága jó Döme bácsi? és Cenci néni, a legendás nagyasszony. Fiamat nem kérdem, mert vele szemben lemondtam
                  az apa jogáról: felejtenem kell őt, sajgó szívvel, de férfiasan! A testi filiáció
                  az anyák birodalma: a szellem embereinek a szellemi apaság marad, mely talán több
                  annál... Hadd öleljelek meg még egyszer! Lelkes szemedből egy új, szabad magyarság
                  tekint rám!...</p>
					<p>- Apa, kérlek, mindenki idenéz! - csitította Gitta a túl hangos enthuziazmust,
                  mely őelőtte kissé naivnak is tűnt föl; míg Imrus kábulva, zavarban, mégis egy
                  kicsit büszkén játszotta a “magányos veréb” szerepét, ki egyszerre csoport és
                  érdeklődés központjában érzi magát.</p>
					<p>- Ah! zavarom a komoly Alma Mater méltóságát! - mosolygott
                  Gyula, körülnézve a kíváncsi folyosókon. - Jerünk, édeseim! Avizáltad már
                  barátaidat? - fordult Gittához. - Ó, nagyon örülök! - szorított kezet
                  Rosenberggel, kit ebben a pillanatban mutattak be neki. - Mily öröm ennyi lelkes
                  fiatal arcot látni magam körül! Mindig rajongója voltam a fiatalságnak. Megyünk?
                  Úgy érzem, hogy a Jövő hadseregét vezetem. Szókratészt vádolták, “quod corrumperet juventutem”.[46] Még élnek
                  bennem a gimnázium emlékei... Ha ez a vád sújt: vállalom. Add karodat, fiam!</p>
					<p>És Gyula, mint valamikor Nellit, karonfogta Imrust, ki elfogódottan ment mellette
                  a népes belvárosi utcán, hol már égtek az üzletek esti fényei. Azon esték egyike
                  volt ez, melyeken először érezzük meg a városi élet őszi édességét; kis
                  polgárasszonyok siettek haza vásárolt csomagjaikkal; a csemegekereskedések
                  kirakatai ínycsiklandozóan tündököltek; mellettük a könyvkirakatok, hol Imrus
                  gyakran félórákig szokott álldogálni: szinte furcsán esett, hogy nem áll meg most
                  is, hogy van, ami sürgősebb neki a könyvek megtekintésénél, s hogy nem is egyedül
                  rója az utcát, s nem is csak magához hasonló filozopterekkel, hanem egy ilyen
                  modern, raglános úrral s ezzel a nyurga, nagy szemű leánnyal, aki Gitta, s utánuk
                  egy egész csapat hangos, izgatott s elhanyagolt külsejű fiatalember, igazán
                  különös menet!</p>
				</div>
				<div type="chapter">
					<head>2</head>
					<p>A Siena-kávéház meghomályozott tükreivel, kényelmes, kopott fekete bőr
                  karosszékeivel s nagy kerek márványasztalaival a régi Pest
                  egy épen maradt darabja volt mindaddig, míg néhány évvel később, a modern
                  igényeknek megfelelően át nem alakították. Gyula szemmel láthatólag ismerős volt
                  itt, s miután csapatát hátravezette, túl a kasszán, a biliárdok felé, ahol
                  nyugodtabban tanácskozhattak, helyet foglalt a legöblösebb és legrongyosabb
                  fotelben, finom szivart kért a pincértől, mellyel egyszerre kihangsúlyozódott
                  fölénye a cigarettás vagy nem dohányzó ifjoncok közt, és láthatóan élvezve a saját
                  szavait, így kezdett beszélni:</p>
					<p>- Kedves barátaim - mert hisz az, hogy itt megjelentek, mutatja, hogy barátaim
                  akarnak lenni, ugyebár? -, egy fontos terv megbeszélésére kérettem ide önöket.
                  Önök tudják, hogy egy folyóiratot óhajtok indítani, mely hivatva lesz fáklyát
                  emelni mai szellemi életünk sivárságában, előharcosa és harsonája lenni a
                  legmodernebb irodalmi és művészeti áramlatoknak, s mintegy hangot adni az ifjú Magyarország törekvéseinek, melyeket a csökönyös
                  táblabírószellem, a Pató Pálok és parlamenti panamisták mentalitása nem fojthat el
                  tovább! Ez az ország nem lesz mindig a grófok és szolgáik országa! Amint látják,
                  politikára is gondolok, noha az Állam oly kaucióhoz köti a politikai lapok
                  létesítését, mely tiszta kicsúfolása a Petőfi sajtószabadságának.</p>
					<p>- Gyalázat! - szólt közbe valaki.</p>
					<p>- Az Állam egy gyalázatos intézmény, fiatal barátom - mosolygott Gyula fölényesen.
                  - Egyáltalán a magisztrátusoktól óvakodni kell. Erről én sokat tudnék beszélni.
                  Tudja, mit tettek énvelem, tizenkét évi tisztességes munka után, mert egy kicsit
                  bátrabb és modernebb magatartást tanúsítottam? Megfosztottak az ügyvédi
                  oklevelemtől: mintha a tudást el lehetne venni valakitől.</p>
					<p>- Apa a legnevesebb ügyvéd volt Sóton - sietett magyarázni Gitta, mintegy
                  mentegetve, noha a jelenlevők szemében ez a vértanúság csak új fénnyel övezte
                  Gyula alakját.</p>
					<p>- Sebaj - folytatta a vértanú -, minket nem lehet tönkretenni, se megnémítani, és
                  majd letesszük a kauciót is. Ha nem védhetem az üldözötteket a Törvény előtt,
                  védeni fogom a Közvélemény előtt, mely annál is hatalmasabb fórum. Addig is ki
                  tilthatja meg nekünk, hogy hazánk kultúráját ne szolgáljuk, már persze a magunk
                  módja szerint? Semmi közünk a hivatalos irodalommal, mely bizonnyal az uraknak sem
                  ideálja...</p>
					<p>- Már igazán nem - nevetett Rosenberg.</p>
					<p>- Ezért is fordulok önökhöz - szólt Hintáss. - Engem az irodalom beérkezettjeivel
                  nagyobbrészt régi, személyes barátság köt össze. Sokszor megfordultam a
                  Pósa-asztalnál, és Várady Antal iskolatársam volt Pécsett. Könnyű lenne ismert
                  nevekkel töltenem meg folyóiratom borítékát. De ugyebár önök sem ily nevekkel
                  képzelik az új magyar kultúra orgánumát?</p>
					<p>Megvető mosolygás volt a válasz. Hogy lehet ezeket a neveket egyáltalán említeni
                  is?</p>
					<p>- Új, még nem hallott nevek kellenek. S én bízom önökben. Én ismerem önöket, ha
                  önök nem is ismernek engem. Tudom, hogy fiatalok és tehetségesek: ez énnekem elég!
                  Itt tulajdonképpen egy üzletről van szó, s ne vessük meg olyan nagyon az “üzlet”
                  szót. A modern élet formája az üzlet: ez már így van. Önök tehetségüket és
                  fiatalságukat adják nekem, és én cserébe megkínálom önöket az érvényesülés
                  lehetőségével. Önök éppúgy rám vannak utalva, mint én önökre. Én nem tudnék mihez
                  kezdeni önök nélkül; de önök sem kezdhetnek semmit pénz nélkül: hacsak nem akarnák
                  a képes hetilapokat ostromolni kéziratokkal.</p>
					<p>Megint nevettek, ezúttal egy kissé zavartan.</p>
					<p>- Szűz lányoknak való családi olvasmányokkal - csúfolódott Gitta.</p>
					<p>- Gartenlaube!
                  [47] - mondta Rosenberg.</p>
					<p>- Nincs Magyarországon folyóirat, mely helyet adna egy modernebb hangnak! -
                  jelentette ki egy raccsoló ifjú, akit “újságírónak” tartottak. - Ady versei is
                  napilapban jelennek meg. “Népnemzeti” kell itt. Cigányzene!</p>
					<p>- Á! El sem olvassák a kéziratokat!</p>
					<p>- Prostitúció! - morgott egy hullámos fürtű “tolsztojánus”.</p>
					<p>- Nem is szabad gondolni ezekre! - szólt komolyan Imrus, nem erkölcsi jogosultság
                  nélkül, hősen írván eddig asztalfiókjának és barátainak. A kórus azonban
                  ragaszkodott a témához:</p>
					<p>- Ez egy ország szellemi tápláléka!</p>
					<p>- Papírkosárba a tehetséggel!</p>
					<p>Némelyek különböző derék kezdeményeket idéztek, ambiciózus kísérleti
                  folyóiratokat: mert érett a talaj, Osvát Ernő is szőtte már szívós hálóit, s itt
                  is, ott is bukkant hasonló terv. De mit ér a csíra nap sütése nélkül? A pénz és a
                  pártfogás hiányzott, s a jövőnek szánt büszke orgánumok bimbófővel haltak, mint
                  idő előtt kihajtott növények.</p>
					<p>- A mienk nem fog meghalni - szólt Gyula. - Engedjék meg egy javíthatatlan
                  üzletembernek, hogy illúziórontóan prózai legyen. Hiába, a pénz a nervus rerum.[48] Első az anyagi
                  megalapozás: minden más csak azután következhetik. Tehetségnek, hál’ isten, nem
                  vagyunk szűkiben: de tallért, legalább kulturális célra, nemigen kínál drága
                  hazánk. Ismétlem, előttem a lap kérdése legfőképpen üzlet: bizonnyal úgy
                  használok legtöbbet, ha a szerény kiadó szerepét vállalom.</p>
					<p>- Okos ember - súgta Rosenberg Imrusnak.</p>
					<p>- Épp ezért előre kijelentem - tódította Gyula, mintegy a siker da capo-jára[49] -, hogy a lap szellemi
                  vezetését teljesen önökre bízom, s arra semmi körülmények közt sem óhajtok
                  befolyást gyakorolni. Minden üzlet alapja a jogok és kötelezettségek pontos
                  megosztása. Én ezúttal egyszerű kiadó vagyok, és semmi sem veszélyesebb, mint ha a
                  kiadó a folyóirat szellemi irányításába avatkozik. A Szellemnek független kell
                  maradnia a Pénztől.</p>
					<p>- Helyes! Úgy van! - kiáltott Rosenberg.</p>
					<p>- Az én feladatom tehát mindössze arra fog szorítkozni, hogy a pénzt szolgáltatom,
                  és a lapkiadás technikai oldalát vállalom. - Gyula mindjobban belovalta magát a
                  józan pénzember és “szerény kiadó” pózába. - Tekintsenek engem alázatos
                  bankáruknak, és egyébként ne is törődjenek velem! - Gyula úgy beszélt, mintha
                  vagyon állna háta mögött; holott bizonnyal kétséges, hogy akár ebben az időpontban
                  is fedezni tudta volna egyetlen füzet nyomdaszámláját. Mindazonáltal nem
                  lehetetlen, hogy pénz feszítette zsebeit, mert Gyula ez időben főleg kártyából
                  élt: azaz szerencséből, mely kiszámíthatatlan. Egy bizonyos: a szerep tetszetős
                  volt, s - ami ellentmondásnak látszhatik - egyszerre fölényt és népszerűséget
                  biztosított. Gyula, mint irodalmár, talán nem ragadta volna el az ifjúságot: Gyula
                  mint kapitalista imponált.</p>
					<p>- Ne higgyék azért, hogy én valami rideg homme d’affaires
                  [50] vagyok, vagy mindig az voltam - folytatta. - S ha
                  nem igénylek befolyást a lap szellemi részére, az nem jelenti, hogy tanáccsal
                  olykor ne tudnék és ne akarnék segíteni. Nem tisztes hajamra hivatkozom ebben - s
                  fejére mutatott, melyet csakugyan megütött a “tél dere”. - Ez kínos és kétes
                  privilégium, s az ifjúság bizonnyal jól teszi, ha nem hallgat a vénségre. De
                  hosszú szerkesztőségi praxisomat készséggel fölajánlom az urak szolgálatára...</p>
					<p>- Apa soká szerkesztette a Sótvidéki Közlöny-t - magyarázta
                  Gitta, hangsúlyozva e lap különös irodalmi érdemeit: mert nem itt jelentek-e meg
                  Imrus első művei is?</p>
					<p>- Ó, igazán? - Gyulát elragadta e nem sejtett kapcsolat, mely Imrust hozzáfűzte
                  azon a “nagyon benső és nagyon felejthetetlen” kapcsolaton kívül, melyben valaha
                  szüleivel állott. - Hát igen: soká szerkesztettem a Sótvidéki
                     Közlöny-t, s talán nem árt egy kissé magamat is bemutatnom. Elvégre kell,
                  hogy az üzlettársak ismerjék egymást. Önök fiatalok, s nem tudják, mi az élet.
                  Lobogó ideálizmusuk a Költészet görögtüzét veti a világra. Bennem is égett ez a
                  tűz, s talán reám is más hivatás várt... Anch’io sono
                     pittore...[51] A Múzsához engem szinte
                  gyermekkori szerelem köt. Zálogai is vannak e szerelemnek. Lapomat éveken át
                  láttam el tárcával és verssel. Sőt könyvem is jelent meg. Egy tragikusan elhalt
                  fiatal költőtársam műveit én adtam ki.</p>
					<p>- A Kováts Lászlóét - tette hozzá Imrus, s egy pillanatra szinte kísérteties
                  érzése volt: nem mondta-e már egyszer valakinek ugyanezt, ugyanígy s szinte
                  ugyanilyen összefüggésben, mintegy tájékozottságát fitogtatni? Ah, igen,
                  Schapringernek... de milyen más volt az!... s egyszerre megérezte Gyula
                  műveltségbeli alsóbbrendűségét Schapringerrel szemben. Ám Gyula csak most nyílt
                  ki, hirtelen, s talán titkos rugó érintésére; mert szemei megcsillogtak, s valami
                  zöld likőrt hozatott a pincérrel.</p>
					<p>(Meg kell itt jegyezni, hogy Gyula csakugyan nagyon megöregedett, s nemcsak a haja
                  őszült meg, hanem szája körül is két mély ránc képződött: de mikor beszélt,
                  tekintete és arckifejezése ma is oly élénk volt, mintha nem volna idősebb a
                  körülötte ülő fiataloknál.)</p>
					<p>- Ez a fiatal költő rejtélyes gyilkosság áldozata lett - mondta, egy kortyra
                  lehajtva a zöld likőrt. - Régi história, s önök talán nem is hallottak róla. De
                  egyet mondhatok önöknek: az irodalom drámái semmik azokhoz, amiket az Élet tud. Én
                  az Élet katonája voltam. Nihil humani a me alienum...[52] Megforogtam az isteni szennyben és az aranynál
                  nemesebb sárban. Voltam a legdicsőbb és legaljasabb, legjobb és legrosszabb. Az
                  Asszony varázsát követtem, s életemet egyetlen lapra tettem föl. Én ismerem a
                  Szenvedély ízét és hatalmát. Az Élet rettenetesen sújtott porba; meghemperegtem a
                  nyomorban; éheztem. Majd én gyűrtem sarkam alá a szerencsét; szenzációs
                  találmányaim voltak; vagyont szereztem egyetlen nap alatt. Mit érdekel már engem?
                  mire nekem a pénz? Az Élet megölt engem: önök egy halottat látnak maguk előtt. De
                  ez a halott visszajár még, és egy vagyont helyez első szerelmének, az Irodalomnak
                  oltárára. Béla, még egy abszintot!</p>
				</div>
				<div type="chapter">
					<head>3</head>
					<p>- Érdekes ember! - súgta Rosenberg.</p>
					<p>Imrus kavargó érzésekkel nézett Gyula után, aki most fölkelt, és hátrament,
                  “telefonálni” - mint fontoskodva mondta - “bizonyos üzleti ügyekben”, kérve az
                  ifjakat, hogy addig egymás közt beszéljék meg a részleteket, melyeket még elébe
                  akarnak terjeszteni.</p>
					<p>- Talán jó is, ha alkalmat adok, hogy kicseréljék benyomásukat rólam - mondta
                  mosolyogva.</p>
					<p>Gitta el volt ragadtatva az apjától.</p>
					<p>- Néha elhiszem, hogy mindenre képes - szólt “lúdbőrözve”. S önelégülten célzott a
                  romantikus pletykákra, régi legendákra, melyek az apját a vér és bűn határozatlan
                  nimbuszával övezték. Ki tudja, mennyi igaz belőlük?</p>
					<p>- Maga mit hisz? - kérdezte az “újságíró”.</p>
					<p>- Néha mindent hiszek - felelt Gitta, nyilván merőben az érdekességért. - Látja,
                  ez az ember tönkretette az anyám életét. - Gitta nem átallta intim családi
                  titkokat szellőztetni. - Engem úgy neveltek, hogy gyűlöljem őt. De istenem! ő nem
                  közönséges ember...</p>
					<p>- Mifajták a találmányai? - érdeklődött Imrus, kiben még az éhség is izgalommá
                  változott: furcsa alkímia.</p>
					<p>- Sejtelmem sincs. Egyáltalán nála sohase lehet tudni, hogy miből él, vagy honnan
                  van pénze? A közönséges morál őrá nem vonatkozik.</p>
					<p>- Übermensch! - mondta az “újságíró”.</p>
					<p>- Akármiből, a fő, hogy van pénze, és azt helyes célra
                  akarja fordítani! - kiáltott Rosenberg. - Más gazdag emberek, bankárok és
                  kapitalisták, talán tisztességes úton szerzik a pénzt? No hiszen! Sokra mennének
                  avval, amit becsületes munkából tudnának megkeresni! A különbség csak az, hogy ők
                  lovakra és táncosnőkre költik vagyonukat, míg ez a derék ember itt komoly
                  kulturális célokat tűz maga elé.</p>
					<p>- A mai társadalomban nem lehet szó erkölcsi megítélésről - szólt bele a
                  “tolsztojánus” is. - Ez az, amit Meister Eckehart így nevez: “A bűnök
                  labirintusa.”</p>
					<p>- Eszerint áttérhetünk a részletek tárgyalására - mondta Gyula visszatérve, egy
                  gyűlés elnökének fontos pózával. - Van az uraknak valami megjegyzésük vagy
                  észrevételük?</p>
					<p>A társaságnak csak egyetlen kérdése volt: mikor lehet a lappal megindulni?</p>
					<p>- Ó, az én óhajom az, hogy mentül előbb! Most folytatok tárgyalásokat egy amerikai
                  céggel egy találmányom elhelyezése ügyében. A tárgyalások már előrehaladott
                  stádiumban vannak. Néhány nap múlva kezemben lesz a pénz. Sőt be akarom vonni
                  barátomat, Schapringer Adolfot is, aki kiváló bankember, s maga is melegen
                  érdeklődik minden intelligens dolog iránt.</p>
					<p>- Az a Schapringer, aki szociológiai cikkeket szokott írni? - kérdezte
                  Rosenberg.</p>
					<p>- Ugyanaz - felelte Gyula.</p>
					<p>De Schapringer nem talált osztatlan helyeslésre.</p>
					<p>- Teleírná a lapot szociológiával - szólt gúnyosan Gitta. S megindult a vita
                  Schapringer cikkeinek értéke felől, melyeknek filozofikus megalapozottságát
                  kétségbe vonták. Rosenberg a történelmi materializmus szempontjából boncolta a
                  cikkeket. Gitta viszont a történelmi materializmus álláspontját elavultnak ítélte.
                  Ma már túl vagyunk a mechanikus világnézeten.</p>
					<p>- Hát nem öröm, ha az embernek ily okos lánya van? - mosolygott Gyula Imrusra. S
                  már, elvi okokból, hajlandó is volt elejteni Schapringert. - Talán igazuk van az
                  uraknak. Senkinek sem szabad anyagi befolyást engedni a lapnál, aki maga is ír. -
                  Gyula megint a szerény s irodalmi ambíciók nélküli pénzember volt. - Nincs is rá
                  szükségünk. Én magam teljes tőkeerővel fogok befeküdni. Mondom, pár nap múlva
                  folyósíthatom az első összeget. Addig is megkezdhetjük az előkészítő munkálatokat.
                  Mindenekelőtt meg kell állapodnunk terjedelemben, formátum, papír stb.
                  tekintetében. Ezek fontosak a költségvetés szempontjából. Előrebocsátom: semmiben
                  sem kívánok takarékoskodni. Ez az üzlet forsza: csak így lehet kilátás
                  sikerre.</p>
					<p>S fitogtatva idézte a külföldet: ó, az angolok, franciák! El is kérte a pincértől
                  a “külföldi folyóiratokat”, s az Illustration s Illustrated London News már ott hevert a márványon. Gyula
                  dicsérte a papírt, az illusztrációkat: de persze ezt nem vehették mintául. Amit ők
                  akartak, az egészen más volt.</p>
					<p>- Olyasvalami kéne, mint a német Neue Rundschau vagy a
                  francia Mercure de France - mondta Imrus, valamennyi közt
                  legtájékozottabb. S mivel Gyula “nem emlékezett tisztán” az illető revük
                  külalakjára, megmagyarázta, hogy könyvformátum, amilyen például a Budapesti Szemle is, a Magyar Akadémia folyóirata.</p>
					<p>- Remélem, semmi másban sem akarunk ahhoz hasonlítani! - riadt az “újságíró”. De
                  Miska fia megvesztegethetetlen pártatlansággal kelt védelmére a Gyulai
                  szemléjének, amelytől bizonyára tanulhatnának komolyságot a modernek is. - Miért ne lehetne a modern ízlést a komoly tudással
                  egyesíteni?</p>
					<p>Gitta fölhasználta az alkalmat, s bő tudományos rovatot reklamált. Gitta amennyire
                  ellene volt, hogy Schapringer “teleírja a lapot szociológiával”, éppoly kevéssé
                  kívánt pusztán “irodalmi” revüt: ő az emberi szellem egész birodalmára óhajtott
                  kiterjeszkedni. Gitta mostanában főleg filozófiával foglalkozott, s már kissé le
                  is nézte a verseket, noha valamikor maga is verselt, vagy épp azért. Gitta túl
                  volt már a költészeten, s felülről tekintett a költőkre, mint a szép lányokra és
                  szerelmesekre. Tudomány! filozófia! Gitta, ha tőle függ, az irodalomnak csak
                  szerény teret enged ezek mellett, akár a művészetnek. - Ó, igen! tudomány!
                  filozófia! minden! - kontrázott Gyula lelkesen. - Természetesen kiterjeszkedünk a
                  modern szellemi élet minden jelenségére, s nem riadunk vissza, hogy népszerű
                  cikkekben ismertessük a tudomány s filozófia legújabb felfedezéseit.</p>
					<p>- Népszerű cikkekben! - fintorította a száját Gitta. - Apa nem is sejti, milyen
                  abszurdumot mondott.</p>
					<p>- Ég óvjon népszerű tudománytól! - mondta Rosenberg is. - Inkább semmilyen!</p>
					<p>- De kedves gyermekeim! - vitatkozott Gyula. - Ha nem teszünk egy kis engedményt a
                  népszerűségnek, az ördög se fog olvasni bennünket!</p>
					<p>Mintha a méhkasba darázs téved, összevissza röpködtek a válaszok, s az asztal
                  egyszerre zsivajba borult. Az “engedmény” szó vörös posztó volt itt, s elvi
                  kérdést involvált, ahol otthon voltak. Az ifjú ész a csúcsok madara, s a társalgás
                  most egyszerre a csúcsokig szökkent. A szárnyak, mintegy légiebb közegbe érve,
                  föloldódtak, s még Imrusról is végképp lehullt a varázslat, mely eleinte úgy
                  igázta, mint aki egy valószínűtlen jelenetbe pottyant. Imrus csupa szenvedély és
                  biztonság lett, feledve minden félszegségét. Népszerűség? Épp ellenkezőleg! Ki
                  kíváncsi a “népszerű” tudományra? És micsoda tudomány az, amelyik abból a
                  hipotézisből indul ki, hogy önnönmagát unalmasnak tartja?</p>
					<p>- Tévedés azt hinni, hogy a tudomány nem érdekli a közönséget. Ellenkezőleg: a
                  tudomány az élet legfontosabb, mindenkit okvetlen érdeklő problémáival
                  foglalkozik...</p>
					<p>- No igen - mondta Gyula -, a közéleti alkalmazások, a modern technika...</p>
					<p>- Nem, nem - kiáltott Imrus -, épp a legelvontabb, legfilozofikusabb tudományok! A
                  technika nem érdekel mást, csak a szakembert. De a lét és lényeg problémái, a
                  metafizika és erkölcs kérdései - honnan jöttünk? hova megyünk? mivégre vagyunk a
                  földön? - ki az, akit ez nem érdekelne? ki az, aki nem
                  akarná megtudni, mit és mennyit tud ebből helyesen kérdezni, mit és mennyit
                  remélhet megfelelni emberi gondolat? Evvel pedig az ismerettan foglalkozik, a
                  legabsztraktabb, legelméletibb diszciplína! De nem hasonlóak-e minden tudomány végső kérdései? Hasonlóan egyszerűek és érdekesek! Nincs
                  tudomány, mely nehéz vagy unalmas lenne, ha az elején
                  kezdik! De a népszerűsítő remeg az elmélettől, és kikap valami úgynevezett
                  “közérdekű” technikai részletet, amit magában meg sem érteni: nem csoda, ha senkit
                  sem érdekel! Az igazi nagy filozófusok művei érdekesebbek a legérdekfeszítőbb
                  regénynél. Schopenhauer a “halálról” és a “nemi szerelem metafizikájáról” ír. Ez
                  csak nem unalmas? Ezen a ponton a legmélyebb filozófia összeesik a legmagasabb
                  költészettel. Nietzsche, a legújabb filozófus, nagy költő is egyúttal. A
                  “népszerű” tudomány ellenben olyan, mint az a középszerű irodalom, amely a
                  legnagyobb problémákat egyszerűen letagadja, vagy föloldja cukorban...</p>
					<p>- Kiherélt irodalom! - kommentálta Rosenberg. De Gitta száját vonta: -
                  Schopenhauer, Nietzsche nem is filozófusok! - Gitta más, komolyabb filozófiát
                  kívánt volna: megmutatni azoknak a vén hülyéknek, akik nálunk a hivatalos
                  tudományt képezik!... (Gitta egyúttal alibit akart igazolni: mert ki ácsorgott
                  annyit a professzorok körül, kijárt többet a “vén hülyék” kedvében, mint épp ő?)
                  De Gitta szavai nem tettek benyomást: a tér Imrusé volt. Gittából a hideg
                  tanulmány beszélt: Imrus minden szava életéből fakadt, egy kiéhezett szellem
                  szomjából. Az élet szuggerál, s az ifjú lelkek kész jóhiszeműséggel fogadták be a
                  szuggesztiót. Imrus vezér volt itt! épp magába vonultsága imponált, s Gyula
                  figyelme még emelte ezt a tekintélyt. Gyula lelkesen adta fel bástyáit: úgy van!
                  össze kell kötni a kellemest a hasznossal! - Az egyik oldalon hozunk komoly
                  filozófiát: a másikon tán szellemes csevegést vagy Sátordy Imre barátunknak egy
                  epedő szerelmes versét...</p>
					<p>Imrus azonban fölszisszent a szóra. Imrus nem írt szerelmes verseket: Makai Emil
                  és Reviczky Gyula írtak szerelmes verseket! Farkas Imre ír szerelmes verseket!
                  Imrus megvetette ezeket a “nyögdicséléseket”, akárcsak Gitta: a modern idők
                  egészen mást várnak a költőtől! A verses udvariasságok és sablonos érzelmeskedések
                  kora lejárt. Nő és férfi harcos ellenfélként állnak egymással, mindenik a maga
                  életét akarván kiélni!</p>
					<p>Imrus az irodalom nyomán beszélt: mert ő még legfeljebb Noémivel állt szemben
                  “harcos ellenfélként”. De Gyula az Élet embere volt, s nem vetette meg az édes,
                  csengő, szerelmes rímeket, amiket a szép nők még az ő idejében plüsstáblás
                  emlékkönyvekbe szoktak bemásolni. Sőt Gyula haladt a korral, s még Farkas Imre
                  nevét is ismerte, akiről az volt a véleménye, hogy “nagyon csinos” versikéket
                  ír.</p>
					<p>- Látja, apa, nem mondhatott volna elítélőbb kritikát! - szólt Gitta. - Csinos
                  vers, az középszerűt jelent: ami rosszabb a rossznál.</p>
					<p>- Középszerű világot élünk, gyermekem! - mondta Gyula, mint egy francia márki. -
                  Petőfiek nem mindennap születnek. Adja Isten, hogy köztetek akadjon!</p>
					<p>- Petőfiek! Bocsásson meg, apa, de hogy mondhat ilyet valaki, aki egy modern
                  irodalmi revüt akar kiadni? Petőfi egy szimpla, közérthető költő! Ma már
                  komplikáltabbra, különösebbre szomjazunk.</p>
					<p>- Úgy látom - jegyezte meg fanyarul Rosenberg -, hogy Hintáss úrnak, aki verseink
                  kiadására vállalkozott, anélkül hogy azokat ismerné, sejtelme sincs a mi
                  modernségünk mértékéről és irányáról.</p>
					<p>- Erről föl kell őt világosítanunk! - kiáltott Imrus, büszkén és izgatottan. - A
                  mi folyóiratunk számára Ady Endre is megígérte közreműködését! Talán ismeri ezt a
                  nevet, s ez visszariasztja attól, hogy a mi szándékainkkal kísérletezzen...
                  Mindenesetre nem árulhatunk zsákbamacskát! Adyról, mint költőről, lehetnek
                  akármilyen véleményeink: de meg kell mondanunk, hogy mi vállaljuk mindazt, amit ez
                  a név máris jelent!</p>
				</div>
				<div type="chapter">
					<head>4</head>
					<p>Imrus gesztusa hősies volt; s Ady neve máris jelentett valamit. De Gyula csak
                  annyit tudott Adyról, hogy értelmetlen verseket ír. Gyula épp előző este akadt
                  össze valamelyik kávéházban egy züllött újságíróval, aki órák hosszat Ady-verseket
                  figurázott ki, mindkettejük nagy mulatságára. Csakhogy Gyula épp az az ember volt,
                  aki pillanatok alatt cserélte véleményét, s tudott alkalmazkodni az ifjakhoz.
                  Gyulát percre sem riasztotta vissza az Ady forradalmi híre: épp ellenkezőleg!</p>
					<p>- Egy forradalmi kiáltás nem árt ebben a rongy országban! Mentül hangosabb, annál
                  jobb! Dehát magyarázzák meg, mért kell annak épp érthetetlennek lennie? Nézzék el
                  egy szegény öregembernek, ha ezt nem tudja belátni. Petőfi is forradalmár volt, és
                  őt a gyerek is megérti...</p>
					<p>Most esztétikai és irodalmi vita indult meg.</p>
					<p>- Az új tartalomnak új formában, sőt új nyelven kell megjelennie - szólt
                  Rosenberg. - Petőfit sem értették meg a maga korában.</p>
					<p>- No de, engedelmet kérek, az lehet, hogy a tendenciáját, a szándékait nem
                  értették: de a szavait csak lehetetlen volt nem érteni!</p>
					<p>Imrus, váratlan déserteur, e ponton Gyula mellé állott.
                  Miska fiának igazságérzetét nem vesztegethette meg a minden áron való analógia. Petőfi szavait valóban lehetetlen volt meg nem
                  érteni bármikor is. De ez épp azért van, mert Petőfi nem volt eléggé művész. S
                  Imrus kifejtette a művészet ezoterikus hitvallását.</p>
					<p>- A művészet sohasem a tömegnek való, mindig csak a keveseknek. A művészet újat
                  hoz a világra, folytatja az Isten teremtését, maga is teremt új érzéseket, új
                  szenzációkat hoz létre, melyeket először csak a legfogékonyabbak,
                  legdifferenciáltabb idegzetűek tudnak befogadni, mert rendes ember csak “rendes”
                  érzésekre képes. A művészet lényegében van valami dekadens.</p>
					<p>- Eszerint a művészet nem épp csak a természetet utánozza?</p>
					<p>- Sőt ellenkezőleg: Oscar Wilde azt mondja, hogy a természet utánozza a
                  művészetet, és ez nem egész bolondság. A művészet újat hoz létre, megváltoztatja
                  az Isten világát, legalább belül, az emberek lelkében, és végre ez a fontos, mert
                  ki tudja, hogy Ding an sich egyáltalán létezik-e? A
                  művészetnek három parancsa van: újat, újat, újat!</p>
					<p>Rokonszenves hitvallás ifjaknak, kik az Unalom epochájában nőttek, s kiknek oly
                  keveset adott ez a külső világ, hogy már jobb szeretik azt hinni: nincs is! Távol
                  az élettől, mégis ők tapsolták az első szelet a vitorlának, mely a Nagybetűs Élet
                  költőjét vitte már, gyors vizeken, az Óceán felé. De Gyula már készséggel velük
                  tapsolt: nem lévén híján könnyű és hangos tenyereknek. Gyula jó anyag volt ifjú
                  apostolok buzgóságának: maga is örökifjú, ami magyarul örök kamaszt jelent. Újat, újat, újat!: Gyulának is kedves embléma volt; s illő
                  is, talán egy gombolyaggal játszó kandúr rajza alatt. Gyula már kommentálta is A fekete zongorá-t, amit Rosenberg szó szerint a fülébe
                  szavalt.</p>
					<p>- Nevelhető! - súgta Rosenberg Imrusnak.</p>
					<p>- Ó, Zongora, Fekete Zongora, élet mámora, láza, harmóniája! - hozsannázta Gyula.
                  - Hatalmas szimbóluma valaminek, amit mindannyian imádunk s utálunk sírunkig! Vak mestere tépi, cibálja... - harsogta, hogy a szomszéd
                  asztaloktól odanéztek, s mintha valóban egy láthatatlan zongorát akarna
                  túlzengeni. - Ha a lányom nem volna itt, megmondanám, micsoda ház ez az élet;
                  amilyenben vak zenész szokta a zongorát verni! - Gyula élvezte a kényes témát.</p>
					<p>- Ó, apa, előttem mindent mondhat! - tiltakozott Gitta: mert illenék-e prűd
                  álszemérem tudós, modern nőhöz: ki még hozzá itt ül, egy Új Revü alapítói közt?
                  Korunk jelszava: nyíltság és szabadság! s művészetben és tudományban nincsen
                  tilos.</p>
					<p>- Épp ezt a kérdést is meg kell beszélnünk - ragadta meg Imrus a szót,
                  visszaterelve erőszakkal a revüre, melynek dolga mintha
                  kissé ködbe mosódott volna. Imrus az “erotikus” novelláról kezdett beszélni, amit
                  Rosenberg a nyáron elküldött neki Gádorosra, s aminek a szerzője épp a jelenlevő
                  “újságíró” volt. - A művészetben minden szabad! - hirdette Imrus is, noha oly
                  szemérmes különben. - A művészet minden fölött áll s önmagáért való! - Imrus a l’art pour l’art himnuszát ajzotta: ami őnekik nem hideg
                  korlát volt, hanem fölszabadulás minden korlát alól; egy tágabb és szabadabb
                  életnek önkényesen föltárt kapuja.</p>
					<p>- Igenis, tisztelt erkölcscsőszök! - kiáltott Rosenberg. - Szeretném tudni, miért
                  ne szabadna írni arról, amit a legerényesebb családapa is megcselekszik...
                  különben nem is volna családapa!</p>
					<p>Gyula lelkesen osztotta ezt a felfogást, és melegen érdeklődött a szóban forgó
                  novella iránt.</p>
					<p>- Majd átadom - ígérte Imrus.</p>
					<p>- Első számunkban hozzuk - jelentette ki Gyula.</p>
					<p>Az “újságíró”, kifúva cigarettája füstjét, blazírt mozdulattal jelezte, hogy
                  vannak különbek is! Művészi formában mindent el lehet mondani, kivétel nélkül
                  mindent! Az “újságíró” Octave Mirbeau-t idézte, Gyula Maupassant-novellák címeit,
                  németül. Merészebbet, egyre merészebbet! Gyula nem ragaszkodott a filológiai
                  pontossághoz, s Maupassant-nak tulajdonított olyant is, amit más, közönséges
                  pornográf kiadványban olvasott. Gyula nem kímélte ifjú leánya füleit, aki nagy
                  fölénnyel és tüntető közönnyel hallgatta a perverz témákat, mintha a világ
                  legtermészetesebb dolgáról volna szó. Imre egy tunya kor aljas képzelgésbe
                  süllyedt gyermekei közt ült: de ő művészeknek látta őket, kik bátran és szabadon
                  puhatolják ki az emberi élet egész birodalmát. Csodálatos birodalom, ijesztő és
                  boldog lehetőségekkel! Imrus úgy érezte, hogy a Nagy Életbe csöppent, s noha
                  ízlését sértették a témák és szavak, lelke különös mámort érzett: a kávéházi badar
                  füstön át tűnt korok természetes szabadságai s valami görög gyönyörűségek illata
                  lengett a Nelli fiának gyáva és illedelmes szeme elé, mint messze napsugár a ködön
                  keresztül. A szemközti asztalnál egy Nő látszott, keresztbevetett lábakkal,
                  selyemharisnyáit mutogatva. A márványon, Imrus előtt, ott hevertek a “külföldi
                  folyóiratok”. Imrus kivilágított kávéházban ült, akárcsak Párizsban, nagy és
                  művelt társaság közepett, sőt egy hölgy mellett, ha csak Gitta volt is! Pezsgő
                  ugyan nem folyt az asztalnál, sőt, Gyulán és az “újságírón” kívül nem is
                  dohányoztak, és például a “tolsztojánus” csupán tejet ivott: de ez csak annál
                  nagyobb modernség volt, új idők szelleme. A “tolsztojánus” ugyan már régen elment
                  - Schmitt Jenőt hallgatni, egy másik kávéházba -, s már vacsoraidő volt; a
                  szomszédban lágytojást és imbiszt fogyasztottak, a kasszírosnét fölváltották, s a
                  pikkoló a vizeket cserélte. A biliárdozók is hazamentek; az ablakoknál szegény,
                  bóbiskoló ördögök ültek, kiknek nem volt hol tölteni az estét. A félig megürült
                  helyiség idült unalmat lehelt: ami Imrusnak fény és nagy Élet volt, az a legtöbb
                  vendég szemében csak céltalan órák szürke zátonya. Gitta azonban az órát kérdezte:
                  mert megfeledkeztek az időről, mint egy orgiában. Gitta aggodalmaskodni kezdett,
                  noha bizonyos öngúnnyal: mert nem abszurdum-e, hogy fölényes, tanult nők,
                  mindenesetre komolyabbak kis, biliárdozó hímeknél, őrizet alatt legyenek, mint
                  óvodások vagy háremhölgyek? Gitta őrizet alatt volt és internátusban: ahol nem
                  lehet este elmaradni.</p>
					<p>Gyula azonban fölháborodva tört ki e zsarnokság ellen: szeretné ő látni, hogy a
                  leányának valami bántódása legyen, ha az ő társaságában van!</p>
					<p>- Bízd rám! Magam foglak hazáig kísérni! Már úgyis elkéstél: maradj csak
                  nyugodtan. Még nem ért véget a tanácskozás. Pincér! - Gyula bort hozatott az egész
                  társaságnak. - Akik megkötötték az üzletet, megisszák az áldomást. Voltaképp már
                  mindent megbeszéltünk - tette hozzá, Imrus megrökönyödésére, aki úgy érezte, hogy
                  még nem beszéltek meg semmit. - Csak a folyóirat címét kell megállapítani: amire
                  úgy tudom, már vannak is az uraknak propozícióik - végezte, ismét fölvéve az
                  elnöki attitűdöt.</p>
					<p>A Tűz és a Jövő megint
                  fölzendültek.</p>
					<p>- Tűz! - kiáltott Gyula. - Tűz! Ez
                  az igazi. A Tűz már magában is megteremti a Jövőt: de Tűz
                  nélkül nincs Jövő. A Tűz, ugyebár, melyen mint máglyán égetjük el a múltat, hogy
                  főnixmadárként keljen ki lángjából az Új! Tehát “Tűz,
                  irodalmi és művészeti havi folyóirat, szerkeszti Sátordy Imre” - ennyi lesz a
                  borítékon. Én, mint szerény kiadó, csak leghátul.</p>
					<p>És rajzolni kezdte az asztalra a címlap tervét.</p>
					<p>- Tűz! felkiáltójel, vörös színben! - A kemény ceruza
                  élesen kaparta a hideg márványt. - SÁTORDY, nagybetűkkel: a nevet köztudatba kell
                  vinni! - Gyula éppen nem mérsékelte hangját, s a megcsendesedett kávéházban mind
                  több figyelem fordult az utolsó lármás és népes asztal felé. Imrus nem mert
                  körülnézni: az unt törzsvendégek feléje dobálták szemeiket böngészett újságlapjuk
                  rakettjével, s a kivilágított lábak, mintha szemérmetlenebbül szembevakítottak
                  volna.</p>
					<p>- Dolgoznunk kell, kedves szerkesztő úr! Az esztendőből már csak pár hónap van
                  hátra, s azt akarom, hogy január elsején második évfolyamot írhassunk a borítékra.
                  - Imrusnak olyan érzése volt, mint néha gyerekkorában, mikor komoly felnőttet
                  játszott, s aztán hirtelen megszégyellte magát. - Van még valami anyag az első
                  számra?</p>
					<p>Rosenberg nagy lelkesedéssel idézte Imrus költeményét: a Viharágyú-t. - Viharágyú! Ágyú az Isten ellen! Hisz ez nagyszerű! -
                  kiáltott Gyula elragadtatva. - Tudják, hogy ez hatalmas szimbólum? Ez még a Fekete
                  Zongoránál is különb! Bravó, Imre barátom! Ez lesz a folyóirat címe! - S újból
                  rajzolni kezdte a címlapot. - Viharágyú!, szerkeszti
                  Sátordy Imre.</p>
					<p>Imrus nem tudott megszabadulni a gondolattól, hogy Gyula egy hóbortos felnőtt, aki
                  leült a gyerekekkel játszani.</p>
					<p>Valaki fölvetette a kérdést: nem tiltják-e be az istentelen címet?</p>
					<p>- Ó, dehogy, nem értik meg! - mosolygott az “újságíró”, s mindenkit jóleső fölény
                  érzése töltött el.</p>
					<p>- Hol vannak a kéziratok? - kérdezte Gyula.</p>
					<p>- Nálam - felelt Imrus.</p>
					<p>- Holnap átveszem, és azonnal utalom a honoráriumokat. - A szokatlan bortól
                  különben is fölhevült társaságon mámoros izgalom futott át: honoráriumra egyikük
                  sem számított. - Imre barátom külön szerkesztői fizetést fog kapni, s talán nem
                  veszik bizantinizmusnak, ha Gitta lányomat tudományos rovatvezetőül alkalmazom. -
                  Gitta különös fintort csinált erre, melynek igazi jelentőségét csak maga értette.
                  - Végtelen örömemre szolgál - folytatta Gyula, fölemelve hangját -, hogy ez a,
                  mondhatni hivatalos viszony, mindennapi érintkezésbe hoz az én kedves Imre
                  barátommal. A sors ujját látom ebben. Szívből óhajtom, hogy én alapozhassam meg
                  fényes karrieredet, s ily módon fizessem meg mindazt a sok barátságot és annál is
                  többet, amivel valaha kedves szüleid elhalmoztak. Mindenesetre meg fogod látni,
                  hogy nem leszek fukar, s a Viharágyú szerkesztősége különb
                  állásnak fog bizonyulni, mint a mensa deklinációját verni
                  a nebulókba.</p>
					<p>Imrus megnevezhetetlen rossz érzéssel hallgatta ezt a beszédet.</p>
					<p>- Igen, igen! - kiáltott Gyula. - Bízhatnak bennem, én nem leszek fukar. Nagy
                  dolgokat akarok csinálni. A folyóirat még csak az első láncszem terveim
                  sorozatában. Be akarom vonni fiatal művészeinket is, minden számban műmellékletet
                  adunk, pályázatot hirdetek a borítékrajzra, mely a viharágyút ábrázolja. Irodalmi
                  pályázatot is tűzünk ki, eddig még nem hallott összeggel, hangversenyt rendezünk,
                  képkiállítást, felolvasó körutat végig az országban! Egyszóval, megszervezzük az
                  új magyar kultúrát; és haladék nélkül munkához látunk. A jövő hív. Holnap átadod
                  nekem a kéziratokat, Imre fiam! Szívesen meghívnálak magamhoz, míg megfelelő
                  szerkesztőségi helyiséget találhatunk: de nem akarlak fárasztani, s különben is,
                  holnap egész nap szaladgálok üzleti ügyekben. Inkább én teszek vizitet tenálad!
                  úgy futtában! Hol van a kvártélyod? Ó! a Rácz Jozsóéknál! hogyne ismerném? porban
                  játszott még, mikor én ismertem! Hogy nincsenek itthon? Gádoroson vannak? magad
                  vagy az egész lakásban? Nem tesz semmit! annál jobb! tehát holnap délben! amikor
                  Phoebus az ég közepére hajtotta szekerét. Rendetlenség! Ugyan! tudom én, milyen
                  egy költő szállása! Viszontlátásra, fiam! Ez a nap aranybetűkkel lesz beírva
                  mindkettőnk életébe, de talán még a magyar kultúra évkönyveibe is!</p>
				</div>
				<div type="chapter">
					<head>5</head>
					<p>Imrus nagyon későn aludt el aznap: noha őt nem várták nőügyek (mint az “újságíró”
                  sejtette önmagáról); nem is “nézett még be” az Otthon Körbe, mint Gyula tette -
                  saját tüntető vallomása szerint -, miután Gittát hazakísérte az internátusba.
                  Imrus csak a Duna-parton sétált Rosenberggel, még vagy egy óra hosszat, élénken
                  tárgyalva a lap tervét, bár lelke legmélyén alig hitte, hogy az valaha megvalósul:
                  de gyermekek voltak mindketten, s ez játék volt, melyben hinni vagy hitet
                  szimulálni hozzátartozott a játékszabályhoz.</p>
					<p>Rosenberg egyébként el volt ragadtatva Gyulától:</p>
					<p>- Bámulatosan előítéletek nélküli ember!</p>
					<p>- Pedig se nem fiatal, se nem zsidó - szólt Imrus, egy régebbi vitájukat
                  idézve.</p>
					<p>- Sőt, ami súlyosbító körülmény, ügyvéd...</p>
					<p>- Igaz, hogy elcsapott ügyvéd!</p>
					<p>- Nyilván ez a szerencséje. Ez szabadította föl a gondolkodását...</p>
					<p>- Ne higgye - szólt Imrus, azonnal a dolog filozofikumáig emelkedve. - Az én
                  titkos sejtelmem az, hogy a gondolkodás szabadsága velünk születik, akár a zseni:
                  Isten ajándéka. Nézze például az én apám... - Imrus valami csodálatos okból
                  ellenállhatatlan szükségét érezte, hogy apjáról beszéljen. - Az én apám
                  Dreyfussról, Zoláról mesélt nekem gyerekkoromban. - Imrus kiválasztotta, ami
                  legtöbb hatást tehet Rosenbergre. - Ő igazán híján volt minden
                  elfogultságnak.</p>
					<p>- Nagy ritkaság!</p>
					<p>- Nagy ritkaság, és épp azért nincs igazuk maguknak, szocialistáknak. Az ember nem
                  egyenlő, és a kisebb rész az értékesebb. Az én kormányformám arisztokrácia: azaz
                  oligarchia. A kisebb rész véleményének kellene uralkodni...</p>
					<p>- S a többség vakon kövesse a kisebb rész véleményét?</p>
					<p>- Úgy van!</p>
					<p>- Ez veszélyes.</p>
					<p>- Egyáltalában nem. Hisz az irodalom, művészet terén ez már meg is valósult. Hány
                  ember az például, akinek szívéből jobban tetszik Shakespeare, mondjuk, egy
                  átlagregénynél? Ugye, nagyon kevés? Mégis Shakespeare-t mindenki fölébe helyezi az
                  átlagregényeknek: a kisebbségi vélemény alapján! Ha ez minden téren így lesz,
                  akkor megvalósul a kisebbség diktatúrája, és mint Platón kívánta, a filozófusok
                  fognak uralkodni.</p>
					<p>- De hogy lehessen a többséggel a kisebbség véleményét elfogadtatni?</p>
					<p>- Erre kellenek az übermensch-ek, az erős emberek, akik nem
                  riadnak vissza attól, hogy a világ ellen a világ saját fegyvereivel vegyék föl a
                  harcot. Az élet katonái, akik elmondhatják a nihil
                  humani-t...</p>
					<p>Mindkettőjükben Gyula képe támadt föl. Az idők szellemét honorálni kell, s ami
                  hajdan a katona és politikus volt, az ma bizonnyal az üzletember. Rosenberg
                  azonnal applikálta is az elméletet.</p>
					<p>- Igen - mondta Imrus -, szóval, akik cselekedni tudnak. A tömegnek csak a
                  cselekvés imponál, a gondolat hatástalan. Ha félünk bepiszkítani a kezünket,
                  sohasem fogunk építeni. - Imrus szenvedéllyel beszélt, mintha egy láthatatlan
                  vádló ellen védelmezett volna valami Luciferrel kötött szövetséget. Lucifert
                  mindannyian inkább vállalnók, mint Don Quijotét, s Imrus romantikus ködöt
                  árasztott magából erre a szövetségre, melyet, maga se tudta, mért, egy kicsit
                  szégyellt önmaga előtt. - A tolsztoji filozófia abszurdumra vezet - folytatta
                  váratlanul. - Tolsztoj tagadja a művészetet és az életet. De hogy tagadhatja meg
                  az életet élő ember? El kell azt fogadni minden konzekvenciájával. Elkísér?</p>
					<p>Az Andrássy úton indultak meg a liget felé.</p>
					<p>- Ma elmulasztottam a leckeórámat - mondta Rosenberg. - Talán fontosabb a Viharágyú megalakulása, mint hogy Berger Móric II/b
                  osztályú tanulót kikérdezzem a latin nyelvből. Gyalázatosan fizetnek. De azért
                  holnap fogok adni neki két órát.</p>
					<p>- Azt hiszem, a szerkesztő hivatása hasonlíthat a tanáréhoz. - Imrus most másra
                  sem tudott gondolni, mint a szerkesztősdi játékra, mely
                  improduktív, folyton csak befogadó életének a cselekvés lehetőségét jelentette. -
                  Nagy tanári szigorúságra lesz szükség. - S elmondta, hogy az “újságíró” elváláskor
                  még három új novellát adott át neki. Elő is vette zsebéből, s ott az utcán,
                  megállva egy ívlámpa alatt, mint titkos összeesküvők, átlapozták a
                  kéziratokat.</p>
					<p>- Mire jó az ilyen? - kérdezte Rosenberg.</p>
					<p>- Pour épater les bourgeois.
               </p>
					<p>- Talán igaza van: erre tán csakugyan jó. Ránk irányozza a figyelmet, s akármi
                  inkább, mint azok a gyáva, álszent szürkeségek, amiket a mi arrivé-ink produkálnak!</p>
					<p>Majd a “tolsztojánusról” kezdtek beszélni.</p>
					<p>- Szeretném tudni, jár-e az ilyen ember nőkhöz? - mondta Rosenberg.</p>
					<p>- Prédikációt tart a lányoknak: megtéríti őket.</p>
					<p>Az éjjeli utcán szemérmetlen pillangók lebegtek, szakadozó csapatokban. Egy
                  szegény lány a mellékutca árnyából integetett. Imrus erőltette magát, hogy ne
                  nézzen oda.</p>
					<p>Az Oktogonon voltak. Imrus megállt, s mint mindig, ha a messzeségbe húzódó,
                  egymást szelő hatalmas lángsorokat látta, elmúlt gyermekkora jutott eszébe, mikor
                  apjával Pesten volt, a Millenniumon.</p>
					<p>- Micsoda díszlet volna ez egy modern operának! - lelkesedett. - Nincs olyan
                  középkori várudvar, amely romantikusabb volna, mint a nagyvárosi utca! És micsoda
                  titkokkal van teli! Micsoda orkeszter! nem használhatná föl egy modern komponista
                  kórusában a csengő villamost, az autók szirénáját?</p>
					<p>Imrus a zenéhez nem értett, de még magában hordta a csodálkozást, amit a Pestre
                  fölkerült vidéki gyermek a maguktól szaladó kocsik iránt érez: s ez különb zene
                  volt.</p>
					<p>Rosenberg azonban búcsúzott:</p>
					<p>- Még Wundt pszichológiájának egy fejezetét akarom ma végigolvasni. Nappal nem
                  érek rá.</p>
					<p>Imrus egyedül maradt, s tétovázva álldogált még a lámpaszigeten. Előtte nyújtózott
                  a két pompás fénysor, mint egy diadalút, egész a millenniumi emlékig. De nem volt
                  kedve hazamenni. Egy pillangóra nézett, s a lábai szinte meginogtak. Nagyszerű
                  rímek zúgtak a fejében. Az egész világ az övé volt. Majd átmenet nélkül,
                  megmagyarázhatatlan sivárság érzése fogta el. Végtére odalépett egy utcai árushoz,
                  és vett tőle egy koszorú fügét. Ez is hazárd pazarlás volt, mert ma még nem is
                  vacsorázott. De gyermekínye kívánta az édességet. Pompás, fehér fogaival zúzva a
                  keleti gyümölcs sűrű, szirupos levét és magvait, s üstökét a ragyogó őszi égnek
                  vetve, indult el a széles diadalúton.</p>
				</div>
				<div type="chapter">
					<head>6</head>
					<p>Imrus holtfáradtan érkezett haza, noha megszokta a gyaloglást, mert Jozsóék
                  félórányira laktak az Egyetemtől, s a villamos megengedhetetlen fényűzés volt. Az
                  ifjú álom marasztaló ágytárs, s Imrus csak késő délelőtt nyitotta ki szemeit,
                  mikor már a nyár kezdete óta leeresztett rolettákon sűrűn izzadt be a nap a
                  lezárt, lakatlan szoba fülledtségébe. Imrus nem a saját szobájában aludt most, az
                  a nyaralás szezonjára lomtárrá alakult át: Imrusnak egy kanapén hagytak ágyat az
                  ebédlőben. Imrus fejfájással ébredt, melegtől, porszagtól és naftalintól vagy a
                  kávéházban megivott bortól vagy talán valami lelki émelygéstől: mert nem
                  erjesztően tétlen és haszontalan volt-e az élete? Igazán alhatott, ameddig csak
                  akart: az egyetemi dolgok nem voltak komolyak számára, s mit ér, ha fejébe szedné
                  a világ minden magas, meddő tudományát? A mensá-t
                  deklinálni nincs szükség ezekre, s a többiből úgysem lesz soha semmi... Titkon
                  irigyelte Rosenberget, aki robotolt: leckéket adott, pénzt keresett, s aztán
                  éjjel, szórakozás és titkos orgia gyanánt, még Wundtot olvasta! Derék fiú! Imrust
                  külön szégyen égette, mert mindaz, amibe hiúságát vagy örömét helyezhette volna -
                  versírás, folyóirat, szerkesztőség, dicsőség, barátok -, valami okból egyúttal
                  nevetséges és szégyellni való volt. Imrus rosszkedvvel ugrott a poros parkettre a
                  vászonvédőbe burkolt bútorok és földre hajigált csomagolópapirosok közé, s
                  rosszkedvvel állt a mosdótál elé, melynek közepén, ki tudja mióta, egy poloska
                  hevert, kis előőrs Budapest titkos hadseregéből, idetévedve - noha Jozsóék tiszta
                  emberek voltak - s talán a plafonról dobva le magát, az Ember nélkül maradt hetek
                  folyamán. Imrus épp a konyhába ment, hogy kimossa a tálat a vízvezetéknél, mikor
                  fájó fejébe hasított a csengő, élesen, friss erőt gyűjtve a hosszú pihenésben,
                  mint egy szörnyű fűrész. Imrus futott kabátot kapni magára; az erőszakos csengő
                  már harmadszor csengett, ezúttal bolondosan, valami kuplé ütemére, staccatókkal...</p>
					<p>- Bonum mane precor! Bon matin! Good morning!
                  [54] Ilyen tudós emberrel azt se tudja, milyen nyelven
                  beszéljen az ember! - mondta Gyula, amint megjelent az ajtóban. - Jó reggelt,
                  szerkesztő úr! Pontos voltam? Ó, ezer bocsánat! Mille
                     pardons! - kiáltott, amint látta, hogy Imrus gallér nélkül, borzasan áll
                  az előszoba közepén. - No, mi az, kedves, ifjú úr? Fejfájás? Szolgálhatok egy
                  aszpirinnal? - És megsimogatta a fiú homlokát. - Ámbár a Pyramidol jobb: nem hat a
                  gyomorra. De van egy új szer: a fenacetin... Fe-na-ce-tin! Ó, szegény! Én ugyan
                     macskajaj esetén inkább egypár morfiumcsöppet... De
                  isten mentsen, hogy ezt ajánljam, isten mentsen! Nekem már semmi sem árt. Az élet
                  minden mámorát ismerem. Persze, a tegnapi borocska... Ennek is én vagyok az oka,
                  ugye? Tudhattam volna, hogy aki a Cenci néni pompás, tiszta kezelésű boraihoz
                  szokott...</p>
					<p>- Tessék talán... - Imrusnak különösen esett az otthoniak emlegetése Gyula
                  ajkairól; sietett, hogy félbeszakítsa a sajnálkozás áradatát, noha kissé restellte
                  a vetetlen ágyat, mert előbb mindent rendbe akart volna hozni.</p>
					<p>De Gyulára a szoba egészen ellenkező hatást tett, mint várta.</p>
					<p>- Naftalin! - kiáltotta Gyula -, illatos jelképe a polgári rendnek és
                  pedantériának! mily távol jutottam én ettől! számomra valóságos egzotikus
                  atmoszféra! s mily különös, épp egy fiatal költő szállásán találkoznom újra evvel
                  az illattal! Ez nem konzseniális levegő, barátom! Őszintén szólva, inkább örülök,
                  hogy a derék Jozsó urat nem találom itthon. Mióta hátat fordítottam Sótnak, s
                  anyád, a földkerekség legszebb asszonya, szerelmével ajándékozott meg, ha csak a
                  boldogság egy rövid tavaszára is - azt hiszem, felnőtt ifjúhoz szólok, és
                  tartózkodás nélkül beszélhetek, ugye? -, azóta nem érintkeztem a famíliával,
                  kivéve egyetlen rövid látogatást, melyet szegény édesatyádnál tettem Sóton, aki
                  felejthetetlen, megható barátsággal viselkedett irányomban. A többiektől nem is
                  vártam és nem is várhattam megértést. Egy világ választ el. Más emberfaj vagyok.
                  Ezt te megérted, ki ifjú és művész vagy. Bizonnyal sok rosszat hallottál
                  rólam.</p>
					<p>Imrus nem tudott mit mondani.</p>
					<p>- Ó! kígyót, békát kiáltottak reám! Főbenjáró nevetséges gyanúkkal illettek. Én
                  jól tudom. Engemet nem érint. Ne gondold, hogy a legcsekélyebb zsenírozottságot
                  éreznék akárkivel szemben! Mégis, amint mondtam, örülök, hogy nem találkoztam
                  Jozsó úrral. A zsenírozottság az ő részén volna, s őszintén sajnálnám őt.
                  Intelligens embert elsősorban kötelezi a tapintat. Ne szóljunk többet erről. Tehát
                  egy kispolgári lakás, naftalinszag és beburkolt bútorok: ez a jövendő zsenijének
                  hajléka! Holott a Költőt illatos kereveten kellene képzelnünk, műtárgyak,
                  perzsaszőnyegek és ópiumgőz között... Ő, ennek is eljön az ideje! S talán azt
                  hiszed, hogy én valami nagy, fényes appartement-ban lakom,
                  ahogy a naiv emberek képzelik azt, ki nagy pénzeket forgat, s kinek életét az
                  üzlet istene kormányozza? Bámulnának ezek, ha megtudnák, hogy Vanderbildt egy kis,
                  homályos zugban lakott, s én egy pesti hónapos szobában. De így van: nekem
                  nincsenek igényeim. Az életem a lehető legegyszerűbb, mondhatni, aszketikus, mióta
                  elvált tőlem az, aki minden pompának és kényelemnek értelmet és értéket ad
                  számunkra: az Asszony! Egyetlen fényűzésem: pénzemmel s erőmmel a magyar kultúra
                  szolgálatára állani.</p>
					<p>Fölkapott egy könyvet, mely a széken feküdt a kanapé mellett; Imrus livre de chevet-je,[55] aki nem
                  tudott elaludni, ha nem olvasott előbb az ágyban legalább pár oldalt.</p>
					<p>- Mit tanulmányozol? Ó, Tolsztoj? s angolul? alle Achtung!
                  Én német fordításban olvastam valamikor ezeket...</p>
					<p>- Nem szeretek németül olvasni - mondta Imrus, kis snob -,
                  őszintén szólva, kissé nehezemre is esik - tette hozzá hencegő szerénységgel -, a
                  német nyelv oly nehéz és komplikált...</p>
					<p>- Úgy van, s fölszabadítani a kultúránkat a német kultúra gyámsága alól! -
                  kiáltott Gyula fölkapott jelszóval - ez az igazi függetlenségi politika! Én is
                  olvastam angolul, franciául, olaszul: boldog idők! The: ez
                  a névelő, ugyebár? Csak mi magyarok tudnánk ilyen könyveket előállítani! Hiába,
                  nincs nagyobb öröm, mint ha egy szép könyvet kap kezébe az ember...</p>
					<p>- Mai életünk legnagyobb szenzációit a könyvekből nyeri - szólt Imrus, s Gyula már
                  elröpítette a tervek sárkányát: miért ne állhatna egyszer egy kis nép is a
                  versenybe? Verni a német, az angol könyvet a Viharágyú
                  kiadványaival! Pénzkérdés az egész, s Gyula kész volt minden áldozatra. Sőt nem is
                  áldozat lesz ez, hanem üzlet: a Viharágyú megneveli a
                  közönséget a Könyvnek is, mint a dajka, ki idegen gyereket is szoptat a magáé
                  mellett... De egyelőre a Viharágyú is csupán terv volt még,
                  s ez a madzag visszahúzott a valóságba:</p>
					<p>- A manuscriptumokat, Herr Redakteur! Hadd viszem el, ha
                  már erre járok: bár most a honoráriumok nincsenek nálam, mert még be sem tudtam
                  nézni ma a bankba. Különben is ezeket még meg kell pontosan állapítani... Addig
                  is, ha szolgálhatok valami előleggel a saját zsebemből...? - Gyula máris két
                  zsebbel dolgozott: mint ravasz kártyás két paklival. - Nagyon szívesen. Azt
                  akarom, hogy bízzanak bennem, és számítsanak rám. Jó, hát legközelebb - mondta,
                  míg Imrus fülig vörösödött -, addig elolvasom s nyomdába is adom a kéziratokat,
                  mihelyt a nyomdával megállapodtam. Egy pillantást! már égek a vágytól. Nem mintha
                  bíráló hozzászólást igényelnék: csupán privát érdeklődésből; ennyi egy kiadónak is
                  meg van engedve, ugyebár? Ó, a Viharágyú! a programvers!
                  ciceróval adjuk, az első lapon! Nem olvasnád magad föl nekem: mért ne lennék én az
                  a kiváltságos lény, aki a költő saját szájából hallhatja? Új Helikon,
                  naftalinfelhőben! Szabad itt szivarozni?</p>
					<p>Melyik ifjú költő állna ellen egy Helikon kísértéseinek? Pindarosz és Bakkhülidész
                  éppoly gyakoriak Róma fürdőiben, mint a modern kávéházakban, s Imrus magányából is
                  hangos rímek szálltak a szivarfüst és naftalinszag közé. Ó, rímek, sötétből
                  szabadult madarak! Ha Imrusból csakugyan költő lett volna, ideírnám a Viharágyú szövegét, melyben bizonyára egy értékes fiatal
                  tehetség jeleit látnák. De minket a gyökér érdekel, nem a virág. Gyula azonban a
                  virágnak tapsolt, naiv és hangos tapssal, melynek szelében megsodródtak az
                  elkábult molypillék szárnyai. Gyulát elragadták a vers ifjúi merészségei: mert a
                  fiatal istenkáromló féktelen álmokban tombolt itt, noha azonnal vörös lett az
                  arca, mint egy lánynak, mikor vendége a magányos lakásra célozva megkérdezte:</p>
					<p>- Nem szoktál ide kis hölgyeket hozni?</p>
				</div>
				<div type="chapter">
					<head>7</head>
					<p>- Nos, szerkesztő úr - mondta Jozsó, csúfolódva, hazatérésük estéjén, miután a
                  magukkal hozott hideg csirkecombokra, a Jolán által sütött piskótára s hazai
                  szőlőre Imrust is meghítták -, nos, szerkesztő úr, mi van a szerkesztéssel?</p>
					<p>Imrus ugyanis a szerkesztést is ürügyül használta, hogy Pesten maradhasson: jobban
                  érezvén magát egyedül a naftalinszagban, mint a Família szeles fészkében, a
                  gádorosi szőlőhegyek alján. A Família azonban utánajött, a józan Csúfolódó
                  képében, aki Jozsó volt. Imrus alig rejthető ingerültséggel fogadta a szavakat,
                  melyekből nyílt megvetés áradt a Szellem kétes és haszontalan játékaival szemben.
                  A Család embere egyúttal a Testi Élet embere volt: csirkecomboké és szőlőfürtöké.
                  Cenci fia volt ő, s bizonnyal egy gyökeres igazság birtokában. De Imrus
                  türelmetlen lázadt e circulus vitiosus ellen: enni, hogy
                  éljünk, és élni, hogy együnk! Imrus egész létjogát, titkos életcélját érezte
                  semmibe véve. Jozsó, ki pár Jókai-regénynél alig olvasott egyebet életében,
                  lemosolyogta őt minden tudásával, akár egy gyermeket. Egy nagyon is semmirevaló
                  gyermeket. S ha Jozsónak valahogyan mégis igaza volt - ez csak annál jobban
                  ingerelte Imrust. Ellenállhatatlan szükségét érezte, hogy tényeket állítson a
                  Jozsó megvetésével szembe; noha ez nehéz volt, mert Gyula emlékezetes látogatása
                  óta nem adott magáról életjelt, s Imrus restellte Gittától kérdezni, mi van vele?
                  A lap ügye valószínűtlenebbnek látszott, mint valaha. Tény volt mégis, hogy Imrus
                  egy folyóirat szerkesztőjének mondhatta magát, melynek már megindulásáról voltak
                  komoly tárgyalások, s melyet már kiadó is vállalt, már a nyomdásszal alkudott, sőt
                  maga kínálta föl az írók honorálását.</p>
					<p>- S ki ad pénzt minderre? - kérdezte Jozsó.</p>
					<p>- Hát a kiadó... egy pénzember... - felelt Imrus, egyszerre érezve, hogy nem
                  mondhatja ki Gyula nevét, nemcsak azért, mert Gyula és a Família között különös
                  összefüggések voltak, hanem azért is, mert e név kimondásával az egész dolog
                  komolyságát vesztené.</p>
					<p>- Szép kis pénzember lehet! - mondta Jozsó, még egy tőrt hagyva a fiú úgyis
                  szkeptikus lelkében. Imrus azonban nem tudott nyugodni, s elhatározta, hogy
                  megkeresi Gittát. Gitta, mintha szégyellte volna magát apja miatt, egy idő óta
                  maga is eltűnt a láthatárról. De Imrusnak szerencséje volt: a lány éppen az
                  esztétika professzorának szobájából jött ki, mikor meglátta.</p>
					<p>- Épp a doktori értekezésemet vittem be - újságolta. S futtában, mintha nagyon
                  sietne, mondta el, hogy már nem soká lesz az egyetemen, egy grófnő alkalmazta
                  “titkárnőnek”, “muszáj pénzt keresni”, Noémivel is megint bajok vannak, újra
                  kilökték az állásából, “ilyen kis buta nőstény!”</p>
					<p>Imrus nem akart indiszkrét lenni mindezen ügyekkel szemben, s elég félszegen s
                  izgatottan egyenest Gyuláról tett kérdést.</p>
					<p>- Avagy őrzője vagyok én az apámnak? - szólt Gitta. - Azóta se láttam! - Imrus
                  megmagyarázta, hogy már-már kényes helyzetben érzi magát társaival szemben, akik
                  folyton a lapról interpellálják, s célozva arra, hogy a felelősség némi részben
                  Gittán is nyugszik, Gyula lakcímét kérdezte.</p>
					<p>- Ó, tudom is én, hol lakik? - felelt a lány. - Sokszor hetenként változtatja
                  címét. - S mintha csak gyötörni akarná Imrust, történeteket beszélt el az apja
                  megbízhatatlanságáról: aki miután éveken át ostromolta pénzkérő levelekkel Erzsit
                  - melyeket az persze föl se bontott -, egy nap büszke episztolában jelentette,
                  hogy az Isten fölvitte a dolgát: egy találmányából gazdag ember lett, meg is
                  nősült, rendes viszonyok között él, s most némi vezeklésül magához szeretné venni
                  a kisebbik lányát; ígért fűt-fát, a legelőkelőbb nevelést, nyelvek, zene, utazás
                  stb. Erzsi hallani sem akart a dologról, de ismerősök addig beszéltek neki, hogy
                  nem rabolhatja meg lányát ettől a szerencsétől, míg szépen kistafírozta Noémit, s
                  elküldte Gyulához, Gitta kíséretében, aki ekkor látta először viszont az apját.
                  Nemsokára azonban visszaérkezett Noémi, poggyász nélkül, egy szál ruhában, ahogy
                  Gyula a vasútra tette, egyenesen Abbáziában, hol nyakára hágott minden pénzének,
                  egy ismeretlen nőszemély segítségével, kit ekkortájban a “feleségének”
                  nevezett.</p>
					<p>- S ilyenkor apa képes eltűnni hónapokra, mint most is. De majd egyszer megint
                  előkerül - biztatta Gitta Imrust. - Nagyobb baj, hogy mit csináljak Noémivel? Az
                  internátusban nem adhatok neki szállást. - S elmondta, hogy Noémi ma avval
                  állított be hozzá, hogy nem megy, nem mehet vissza az
                  ismerős családhoz, ahol jelenleg kosztban van, és ott nem is akarják többet látni,
                  mert Noémi nem egészen jól viselte magát, s egy férjes asszony detektívekkel
                  figyeltette.</p>
					<p>- Prűd majmok! - mondta Gitta.</p>
					<p>- De mért nem utazik Noémi haza Erzsi nénihez?</p>
					<p>- Ó, anya Sóton van, szabadságon, Döme bácsi mellett, aki nagybeteg - felelt
                  Gitta. Szegény Döme nem sejtette volna, mily hatástalan hangzik el betegségének
                  híre, drága neveltje füleiben! Imrust csak egy dolog érdekelte, mint a hivőt az
                  üdvösség! S ki is tört belőle a szemrehányás, noha nem egészen őszintén, mert ha
                  Gitta ismerhette apját, nem érezte-e valami érthetetlen okból lelke mélyén Imrus
                  is ugyanezt a felelősséget? De Gittát nem érintette a szemrehányás. Zsenit nem
                  lehet kiszámítani; de bizonyos, hogy Gyula még előkerül, s akkor előkerül a Viharágyú terve is.</p>
					<p>- Ó, apa szívesen ad pénzt ilyesmire! Inkább, mint a lányainak!</p>
				</div>
				<div type="chapter">
					<head>8</head>
					<p>Gitta jóslata igaznak bizonyult, s Gyula előkerült; de előbb el kell beszélni,
                  hogy Imrus, november közepén, nem sokkal a nevenapja után, találkozott az utcán
                  Schapringerékkel mind famíliástul: azaz ott volt Dolfika s Manó úr a feleségével
                  és a kislányával, aki már majdnem nagylány volt. Schapringerék nemrég alapítottak
                  új banküzletet a fővárosban; ez a vállalkozás összefüggött a Dolfika házasodási
                  tervével, s a családi kivonulás az új rokonoknak szólott, akik még az öreg
                  Schapringernél is gazdagabbak voltak. Dolfika abban a pillanatban figyelmeztette
                  bátyját Imrusra, amint a kocsijuk megállt egy belvárosi üzlet előtt, ahol a
                  hölgyek valami vásárlást akartak elintézni. Imrus épp az egyetemi könyvtárból
                  lépett ki, s öltözete annyira hanyag volt - mert Imrus kedvetlenül és sötét
                  zenékbe süllyedve rótta ez idő tájt a pesti utcákat -, hogy szinte attól félt, a
                  bérkocsi elegáns utasai restellhetik; de ellenkezőleg, még mintha büszkék lettek
                  volna az ismeretségére! Imrus menekült volna, ha megpillantja banküzletet mielőtt
                  Dolfika hangja fölrezzentette álmodozásából: de már nem volt menekvés. Imrusnak
                  udvarias szavakat kellett keresnie, rekedten a hosszú hallgatástól, mert már hetek
                  óta alig beszélt mással, mint Rosenberggel, s még azt is társadalmi tehernek
                  érezte, hogy Jozsóék meggratulálták a neve napján, Emma saját kezűleg hozván be
                  szobájába egy tányér süteményt. Imrus, mint csapdába jutott bocs, riadtan nézett a
                  váratlan fölmerült arcokra. Schapringerék intim földiként faggatták, holott Sóton,
                  Dolfikát kivéve, a többiekkel alig váltott valaha szót. Imrus zavartan
                  felelgetett, s mikor végre meghívták ebédre, nem tudott mentséget találni.</p>
					<p>Jozsó öltözködés közt lepte meg Imrust, s meg nem állhatott egy megjegyzést.</p>
					<p>- Lám, a zsidóhoz elmégy! - mondta, az elmulasztott vagy halogatott rokoni
                  látogatásokra célozva, melyek Imrus lelkét terhelték.</p>
					<p>- Mit tegyek, ha meghívtak? - felelt a fiú savanyúan. Imrus mindig feszélyezett
                  volt Jozsóval szemben: kellemetlen kérdésektől félt, noha amaz a folyóiratról már
                  meg is feledkezett. Imrus kedvetlenül indult a vendégségbe; de Schapringerék
                  körében hamar fölmelegedett, s jól érezte magát. Schapringerék most külön
                  háztartást vittek Pesten, nagy lakásban, a banküzlet épületében, mely saját házuk
                  volt. Az asztalnál inas szolgált föl, s minden nagyon előkelően ment: mégis Imrust
                  itt távolról sem nyűgözte le a zavarnak és megilletődött unalomnak az a különös
                  keveréke, mely rokoni ebédeken s általában nagyobb társaságokban rendesen elfogta.
                  A beszélgetés főleg irodalom s művészet körül forgott, s e témák mézként
                  csöppentek a zord bocs nyelvére. Imrus beszédes lett. Schapringerék művelt s
                  európai látókörű emberek voltak, még a hölgyek is. Manó úr kislányát Zsuzsának
                  hívták, s Imrusra különös pikantériával hatott ez a népies név. Zsuzsa, aki
                  leeresztve hordta a haját, s első találkozásukon a kocsinál, még pukedlival
                  üdvözölte őt, most Ady-verseket szavalt neki, amikről Imrus sohase hitte volna,
                  hogy ilyen kislányok is olvasnák. Imrus csodálkozott, de el volt ragadtatva.
                  Mintha egy magasabb légkörbe került volna. A Zsuzsa mamája Anatole France
                  legújabb regényéről beszélt, melyet most olvasott franciául. Dolfika megkérdezte
                  Imrust, mért nem küld néha verset a Sótvidéki-be? Imrusnak
                  szinte a száján volt, hogy a folyóiratról beszéljen; de aztán elhallgatta. Pedig
                  Gyula nevének szóba hozására egy más kapcsolat is kínálkozott. Ugyanis mikor Imrus
                  megérkezett a Schapringer házhoz, először az üzletbe tévedt be, hol a vadonatúj
                  berendezésű helyiségben, egy fehér rács mögött és csillogó írógép előtt legnagyobb
                  meglepetésére Noémit pillantotta meg, mint huncut madarat egy komoly
                  kalitkában.</p>
					<p>- Most itt vagyok - mondta Noémi egyszerűen. - Ó, már régóta! Hívjam Adolf urat?
                  Adolf úr! - Noémi, úgy látszott, nem nagyon akarózott szóba állni Imrussal. -
                  Adolf úr! - Noémi felállt, hogy hátramenjen Adolf úrért az iroda felé; Noémi
                  megnőtt és megszépült, s Imrus bámulva vette észre, hogy milyen feltűnő szépen van
                  öltözve: selyemharisnya a lábán s aranyperec a karján, amely kígyót ábrázolt
                  rubinszemekkel.</p>
					<p>- Mi kell, szívem? - jött elő Adolf úr familiárisan; de meglátva Imrust, kissé
                  meglepetve nézett a két gyermekre, míg megértette az összefüggést: - Áh, hiszen
                  maguk ismerik egymást!</p>
					<p>És sietett fölvezetni vendégét a lakásba.</p>
					<p>De mikor Imrus az ebédnél fölemlítette, hogy milyen csinos sóti ismerőssel
                  találkozott az irodában, egyszerre jegek csöndje állt be az asztal fölött, úgyhogy
                  Imrusban fölvillant egy ellopott tekintet, ahogyan Dolfika - ki pedig vőlegény
                  volt - nézett egy pillanatig Noémire, szürcsölően, telhetetlenül.</p>
					<p>- Formás kis bestia - mondta Schapringerné, s azonnal asztalt bontott. A társaság
                  átment feketekávéra s Manó úr képgyűjteményét megszemlélni, hol az állítólagos
                  Filippino Lippi mellett, Dolfika ízlésének hatása alatt, már egy Gauguin is volt.
                  Imrus élményektől zsibongva lépett ki a Schapringer házból, s csak azt az egyet
                  sajnálta, hogy mégis nem tette szóvá a folyóirat ügyét; noha Schapringerék anyagi
                  hozzájárulásának ötletét első tanácskozásuk elvetette. Épp ezen tűnődve, indult
                  neki a Váci körútnak, mikor a kocsiúton és villamossíneken keresztül,
                  hajadonfőtt, sebtiben, egy gyors mozgású, különös ember szaladt egyenesen feléje a
                  szemközti kávéházból. Imrus alig ismerte meg benne Gyulát, aki lihegve adta
                  tudtára, hogy őt várta, kéri egy pillanatra a kávéházba, fontos beszédje van.
                  Imrus bámulva - mert honnan tudhatta Gyula, hogy ő Schapringeréknél van? - követte
                  a kalap és felöltő nélküli alakot a pályaudvar felől robogó kocsik között.</p>
				</div>
				<div type="chapter">
					<head>9</head>
					<p>- Arról akarlak értesíteni, fiam - kezdte Gyula -, hogy folyóiratunk dolga
                  megérett a megvalósulásra. Különböző bonyolult családi és üzleti ügyek
                  megakadályoztak mostanig, hogy komolyabban foglalkozzam vele, de most itt az idő.
                  Őszintén szólva, kicsit készakarva is halogattam eddig. Egy folyóiratnak mégiscsak
                  újévre kell megindulni. Az évfolyamok újévkor kezdődnek, azt pedig, hogy - mint
                  manapság szokás - második évfolyamot írjak pár hónapra a megindulás után: én,
                  bevallom, nem érezném egészen tisztességes és komoly eljárásnak. Első az üzleti
                  szolidság. Lehet, hogy ti fiatal zsenik más véleményen vagytok, de már nézzétek
                  el, ha egy ilyen magamfajta öreg üzletember mindennek elébe helyezi a puritán
                  rendet és becsületességet. Most azonban már közeleg az új év, másfél hónapunk
                  van, s azt föl kell használni. Éppen értesíteni akartalak, mikor Noémi lányomtól
                  meghallottam, hogy itt vagy. Mit csinálnak Schapringerék? Sajnos, nem tudtam
                  fölmenni hozzájuk. Itt lenn volt üzleti megbeszélésem, s náluk úgysem
                  tárgyalhattunk volna. Átkozzák a kávéházi életet: de ily célokra ez kényelmes és
                  nélkülözhetetlen. Parancsolsz egy feketét?</p>
					<p>Imrus köszönte: épp most ivott, nagyon erőset, Schapringeréknél.</p>
					<p>- Akkor egy kis likőrt?</p>
					<p>- Azt is ittunk.</p>
					<p>- No még egyet. Hozzá kell szokni, s most a vendégem vagy. Különben is tartozom
                  még neked: a honoráriumokkal nem számoltunk el. S most le akarlak foglalni
                  magamnak; a szent ügy szólít; a sorompó vár. Sürgős először is egy előzetes
                  prospektust szövegezni: előfizetési felhívást, amit rögtön kinyomtatunk. Ez kiadó
                  és szerkesztő együttes teendője. Gyújtani kell. A bélyegzők szövegét is meg kell
                  állapítani, a levélpapirosok fejlécfelírásait. Ezeket azonnal megrendeljük. Ideje
                  a világ elé lépni. Itt a szomszédban van egy nagy papírüzlet. Végleges nyomdát még
                  nem találtam. Nem mintha nem szaladgáltam volna eleget. A Szellem hordára vagyok,
                  a Múzsák kifutója. De az igazi munka még csak következik. Ezt most már neked is
                  meg kell osztanod.</p>
					<p>- De nekem haza kell utaznom karácsonyra - jegyezte meg Imrus félénken, ám
                  határozottan, mert a szemeszter vége közeledett, s bizonnyal nem lehetett most
                  gondolni arra, hogy a lapszerkesztés titulusával Pesten maradhasson. Szent
                  Karácsony az Otthon ünnepe: amikor Gádorosra gyűlni - ki a Cenci házából szállt
                  világgá - nem kevésbé természeti törvény a vándormadarak menetrendjénél. Jozsó is
                  beleszólt Imrus szavaiba, némán és láthatatlan, de mégis döntően: azaz a félelem
                  egy gúnyos hangtól; noha másrészről nem szomorú-e, hogy a “szerkesztő úr” házi
                  fegyelemnek alávetett gyermek legyen, s a családi bagatell szentimentalizmus
                  fontosabb a jövő folyóiratának ügyénél?</p>
					<p>- S mikor utazol?</p>
					<p>- Már nagyon hamar. - Az Egyetem bőven mérte a vakációt, jóval karácsony előtt
                  kezdve a karácsonyt, s már Jozsó is számítgatta a napját Imrus útjának, házirend
                  és komissiók szempontjából.</p>
					<p>- Nem tesz semmit, nem tesz semmit! - Gyula járatos volt mindenféle nehézségek és
                  akadályok semmibevételében. - Isten őrizzen, hogy itt tartsalak, mikor az Otthon
                  hív, melyhez szívünk legszentebb szála köt. Ami legsürgősebb, azt elintézzük még
                  most, amíg itt vagy. Akkor nyugodtan elutazhatsz. Újév után úgyis visszajössz. S
                  muszáj nekünk pont újév napján megjelenni? Sőt ez nagyon is sablonos volna.
                  Óvakodjunk a lejárt utaktól! Én tizedikén vagy huszadikán jelennék meg: a számok
                  hétköznapján. Helyesled? Akkorra itt leszel.</p>
					<p>- Biztosan. - Imrus tündökölt, s pirult is.</p>
					<p>- S távollétedben Gitta helyettesít. Megbízhatsz benne, ha csak lány is. Kell hogy
                  a Nő együtt dolgozzon velünk a Jövőn. Én így neveltem a lányaimat. Anyjuk, szegény
                  mártír, eleget szenvedett, hogy egyedül maradt. Azt akarom, hogy az önállóság,
                  ami neki kín volt, gyermekeinek öröm és büszkeség legyen. Ez a különbség a Tegnap
                  és a Holnap asszonya közt. Én nem tartom ki a lányaimat. Én sohasem segítettem
                  őket, bár tehettem volna. Noémit utazni vittem, világot látni: ennyi volt az
                  egész. S Noémi már keres. - Az apa karja kilendült, mintegy a Schapringer-bankház
                  irányában, - Igen szépen keres, baráti védszárny alatt, és hálás irántam. Noémi jó
                  leány. A modern szülő tiszteli gyermeke önállóságát, s nem avatkozik annak
                  életébe. Nincs igazam?</p>
					<p>Imrus elismerte az elv helyességét.</p>
					<p>- Azért beszélek Noémiről, mert éppen most látogattam őt meg. Apai szívem tele van
                  vele. A vér szavát nem lehet kiirtani. Te is ismered őt. Képzelheted az én
                  örömömet, hogy ily jó helyen tudhatom, s amint mondtam, baráti kezekben. Én a
                  teljes erkölcsi szabadság alapján állok: de talán megbocsátható egy apának, ha
                  félti gyermekét a világ csábításaitól, s megnyugodva gondol a baráti szemek
                  védelmére. Schapringer kitűnő ember, s amellett zsidó, ami megértést és
                  bőkezűséget jelent. Mivé lenne ez a szegény ország zsidók nélkül? Schapringerék a
                  saját szorgalmukkal emelkedtek föl a semmiből, s ma többet áldoznak kulturális
                  célra, mint egy grófi család.</p>
					<p>Imrus, ifjú filoszemita, a regényekből ismert léha grófokra, Kárpáthy Abellinókra
                  gondolt, s teljesen igazat adott Gyulának. Gyula különösen haragudott a grófokra,
                  nem tudni, homályos éveinek mily tapasztalatai alapján? Ezerféle fantasztikus
                  próbálkozásaiban bizonyára több szerencséje volt a zsidókkal. S Gyula haragja
                  eposzi volt, mint Achillese: mert nem vált-e ő csakugyan egy új Magyarország ifjú
                  csapatainak vezérévé? S nem tüzelte-e már a Viharágyú-t
                  minden feudális és grófi szellem maradványai ellen? Akárhogy is, Gyula hősi és
                  harci pózban állt újra, s csodálatos módon pénze is volt, mert az a váratlan dolog
                  történt, hogy egy hirtelen és grandiózus mozdulattal erszényét vágta az asztalra,
                  a kasszából kért tintatartó és tervezgető papirosok mellé, s a megrökönyödött
                  “szerkesztővel” hivatalos nyugtákat íratott: a honoráriumok fejében!</p>
					<p>- Oszd szét, kérlek, társaid között is: te találkozol velük. - A honoráriumok
                  fejedelmiek voltak: legalább Imrus úgy találta. - Ragaszkodom hozzá, hogy most
                  vedd át. Lapjaink rendesen utólag utalványozzák a tiszteletdíjat: rossz szokás! A
                  szellemi portéka éppoly áru, mint más, s az áru átadásakor esedékes a vételár. Én
                  már ilyen üzletiesen gondolkodom. De nem ez-e az igazi megbecsülése az író
                  munkájának? Szegény embernek mindig sürgős a pénz, s én tudom, hogy a poéták nem
                  Krőzusok. Neked is jól fog esni most ez a pár forint, ne tagadd! Végy rajta
                  ajándékot valami kis nőnek, vagy végy karácsonyi ajándékot, ha hazautazol, annak a
                  szent asszonynak, aki a legszebb nő a világon, s neked édesanyád! Ó, különös élet,
                  különös sorsok, különös üzenetek! Jer most, fiam, még meg kell rendelnünk a
                  levélpapírokat és a bélyegzőt!</p>
					<p>S csakugyan azonnal megrendelték, együtt, a szomszédos nagy papírüzletben. Gyula
                  királyi módon válogatott, a legszebbet és a legdrágábbat: reprezentálni kell!
                  Gyula tökéletesen élvezte a helyzetet, mindenütt magára vonva a figyelmet: úgyhogy
                  Imrus már feszélyezve érezte magát. Alig várta, hogy elbocsássák, noha a játék,
                  melyet már kezdett kissé valóságnak tekinteni, neki is kedvére volt. Gyula végül
                  címét is megmondta, sőt magához rendelte bizonyos napra, különböző komissiókkal,
                  kérvén, hogy Gittát is hozza el:</p>
					<p>- Mielőtt elutazol, mindent meg kell beszélnünk hármasban! - S búcsúzott, mint egy
                  herceg.</p>
				</div>
				<div type="chapter">
					<head>10</head>
					<p>Imrus mindent összevéve, azon a véleményen volt, hogy Gyulát rágalmazzák. A
                  különös emberek könnyen kerülnek rossz hírbe, s Gyula elég különös volt. De
                  áldozatkészség, szabadság, megértés, több lakott benne, mint bárkiben: s nem ez-e
                  a legfőbb? Voltaképp semmi oka sem volt, hogy ne bízzon benne, s Imrus még apjától
                  tanulta, hogy mindenkiről a legjobbat kell gondolni, míg az ellenkezőre okot nem
                  ad. De ne higgy bár a szónak: lehet-e nem hinned a pénznek, mely váratlan s
                  letagadhatatlan erszényedben csörög? Imrus előtt nagy volt a Pénz respektusa: mert
                  Cenci házában szűken mérték a garast. Imrusnak még talán sohasem volt annyi pénz
                  zsebében, mint amennyit most Gyulától kapott: s ez komoly és büszke felelősség.
                  Pénz beszél, s Imrus nem állhatta, hogy meg ne csillogtassa ezüstjeit a hitetlen
                  Jozsó szemében is, mintegy materiális bizonyíték gyanánt, hogy szerkesztői
                  hivatala nem pusztán utópikus jellegű. Jozsó a nil admirari
                  [56] alapján állott: meghajolni a tények előtt s
                  várakozni az ítélettel; Jozsó bölcs hallgatásba merült. A pénz Jozsónak is
                  imponált, s gúnyolódását egyelőre felfüggesztette.</p>
					<p>Imrus azonban dologhoz látott: a megbízásokat nem volt oly könnyű végrehajtani.
                  Szemeszter oszolván, a kollégák nem jártak már pontos órákban az Egyetemre: az
                  “újságírót” koffákban kellett felhajszolni, hogy átadhassa neki a váratlan
                  “dohányt”; a “tolsztojánusra” viszont a Kecskeméti utcai tejcsarnokban akadt rá, s
                  a Krisztus-szakállú ifjú, mielőtt zsebre tette volna a honoráriumot, hosszasan és
                  hévvel magyarázta, mily erkölcstelenség az Emberiség neveléséért, szellemi
                  kincseink szétárasztásáért, ami mindnyájunknak ingyen kötelessége, díjat fogadni
                  el! Szaladgálás, egyszóval, volt elég, s Imrus e napokban nem is foglalkozhatott
                  tanulmányaival, noha azok ezúttal komoly tanulmányok voltak, még a Jozsó
                  mértékével is, mert Imrus már, keserűségében, a finnugor nyelvhasonlítás titkait
                  tanulmányozta, kora márciusban szándékozván nekiugorni bizonyos alapvizsgának.
                  Imrus mértékével viszont a finnugor nyelvhasonlítás nélkülözött minden
                  komolyságot: lévén mind a két mérték az életé inkább, mint a tudományé. Imrus most
                  testtel-lélekkel, lábbal és fővel szerkesztő volt: nevezetes ember a költők közt,
                  akik eddig csak a stílusgyakorlat-órákon játszottak kilátástalan önképzőkörösdit;
                  ifjú kezében pénz és dicsőség! S ezt a hetet “Imrus pünkösdi királyságának”
                  lehetne nevezni.</p>
					<p>Csak Gittát nem tudta megtalálni; úgyhogy a kijelölt napon nem is Gittával, hanem
                  Rosenberggel jelent meg Gyulánál: Rosenberg bizonyára alkalmas lévén Gittát
                  helyettesíteni. Imrus jobban is bízott Rosenbergben, mint Gittában. Gyula közben
                  egy levelezőlapon adta tudtára Imrusnak, hogy szállodába költözött, s így ott
                  keresték föl. Imrus előtt szállodában lakni az előkelőség netovábbja volt: a
                  szálloda drágasága gyakran előforduló téma lévén Gádoroson, ha Jolán pesti útról
                  ábrándozott, de kereken kijelentette, hogy nem száll Jozsóéknál! Imrus ismét
                  millenniumi emlékeit idézte, s elfogódva mutatta be a vörös hajú fiút, akire Gyula
                  kegyeskedett emlékezni.</p>
					<p>- Mi a neve?</p>
					<p>- Rosenberg.</p>
					<p>- Rónai: nem Rosenberg! Magyar írónak magyar nevet kell
                  viselni - mondta Gyula váratlan hazafisággal. - Ez más ízlés és Etikett. Tehát:
                  Gitta cserbenhagyott bennünket. Az apa hiába keresi leányát, s nem reklamálhatja
                  az anyától, ki ellenségének tekinti őt. Ez egyike a sors regényeinek. Gitta
                  elutazik, s még a címét sem tartja sürgősnek közölni apjával.</p>
					<p>- Azt mondta, hogy egy grófnőhöz megy titkári minőségben - jegyezte meg Imrus. -
                  De vissza fog jönni, mert doktorál.</p>
					<p>- Menjen csak: grófi cselédség jól illik Lear lányaihoz. De nem panaszkodom: ő
                  mégis az új idők gyermeke. Dr. Hintáss Margit... Hálát nem várhatunk: de a
                  büszkeség a mienk. Ő az én lányom, s ezt meg fogja érteni! Ha látod, mondd neki,
                  hogy sürgős beszédem van vele. Szabad!</p>
					<p>Az ajtón kopogtak, s egy nyolc-kilenc éves fiúcska jelent meg, olyan különösen
                  hasonló Dodóhoz, hogy noha jóval kisebb és nyápicabb volt, Imrus az első
                  pillanatban majd azt hitte, hogy ő. Imrus Gyulára nézett, akinek szemében furcsa
                  interferenciák lüktettek: bosszús harag és kész hivalkodás közt. A gyermek tétován
                  forgatta őzszemét a váratlan társaság láttára, s bátorság dolgában éppen nem
                  látszott Dodóhoz hasonlítani.</p>
					<p>- Mit keresel itt most? - rivallt rá Gyula először, szinte ordítva s gorombán.</p>
					<p>- A mama... - kezdte mondani a gyermek, de Gyula nem hagyta végigbeszélni.</p>
					<p>- Nem látod, hogy el vagyok foglalva? Menj, várj meg odalenn! Ó! - kiáltotta
                  hirtelen - ki tudna ellenállni a Gyermeknek, ki véréből fakadt? Tűnt boldogságaink
                  zálogain csüggünk: ha már ők itt csüggenek, nyakunkon. Férfiak vagyunk mind, s
                  nincs okunk egymástól semmit szégyenleni. Hogy is mondja Shakespeare a
                  korcsokról?</p>
					<p>
                  ...Kik a természet fürge meglopása Közben szilajb erőt,
                     hatalmasb alkatot...[57]
               </p>
					<p>- Ma Lear üldöz engem. Amint látják, még nem feledtem el: noha életnapom reggelén
                  látta kezemben a könyvet. Hah, Regan, Goneril! De a “szerelem gyermeke!” más
                  rovat. Jer közelebb, öcskös! Mutasd be magad az uraknak! Mondd nevedet!</p>
					<p>- Misi.</p>
					<p>- Másikat!</p>
					<p>- Andrejev.</p>
					<p>- Íme: Misi és Andrejev! Két drága név, az egyik éntőlem, a másik anyjáról: ez a
                  fiú egy orosz nő fia, egy orosz hercegnőé! Most elmehetsz, fiacskám; sok dolgom
                  van; gyere holnap újra! A Misit pedig tőlem kapta, annak a
                  nevéről, aki legjobb barátom, elmúlt éveimnek hű és megvesztegethetetlen társa
                  volt. Igen, igen, ez a kisfiú apád nevét viseli - fordult hirtelen Imrushoz -, ő
                  akkor született, mikor apád meghalt; s ő az egyetlen emlékem az én szegény
                  Miskámról!</p>
					<p>Imrus nem tudott mit mondani; teljesen megzavarva nézett az ajtóra, melyen Misi
                  eltűnt.</p>
					<p>- Szerelmem gyermekét kereszteltem a nevére, ha már törvényes fiamat a Sors
                  elragadta tőlem - folytatta Gyula. - De ez a gyermek hercegi vérből származik.
                  Szegény apád halottaiban is büszke lehet ismeretlen keresztfiára, mert nem kisebb
                  rangút tartottam méltónak nevére, mint aki jogosan ezt a titulust hordhatná:
                  herceg Andrejev Mihály!</p>
				</div>
				<div type="chapter">
					<head>11</head>
					<p>Imrus és Rosenberg szótlanul hagyták el a szállodát. A benyomásuk ezúttal
                  kellemetlen volt; de ezt egyikük sem vallotta be. Gyula egyébként az elválásnál
                  nagyon udvarias volt Rosenberghez; a névkérdést fesztelenül intézték el, s
                  Rosenberg csakugyan Rónai lett. Gyula bocsánatot kért, ha netán sértette volna
                  érzékenységét; Rosenberg viszont biztosította, hogy erről szó sem lehet, ő nem az
                  az ember, aki a névhez ragaszkodik.</p>
					<p>- Különben Rosenberg sem olyan név, amihez az ember ragaszkodna - tette hozzá
                  heinei öngúnnyal. Gyula viszont a bocsánatkérő gesztushoz ragaszkodott: mert Lear
                  király napja volt ez, s nem természetes-e bizonyos idegesség a sértett apánál, ha
                  elhagyja Goneril? Imrusnak kissé csodálatos volt ez az egész érzelmi színjáték:
                  Imrus nem tudta, hogy voltaképp nem is Gittáról van itt szó, hanem inkább ismét
                  Noémiről: aki ez időben, különös módon, Gyula bankára volt. Noémi ugyanis - mint
                  kolléganői mindig kész irigységgel bizonyítgatták - mindenható volt az ifjabb
                  Schapringernél, s ez a mindenhatóság pénzt jelentett Gyulának is, aki egy nagyobb
                  összeget vett át lányától épp aznap, amikor Imrussal utoljára találkozott.
                  Bizonnyal nincs benne semmi kivetnivaló, ha a leány apjának kölcsönt szerez a
                  banknál, amelynek hivatalnoka: noha ez a kölcsön baráti alapon s à fonds perdu
                  [58] történt, Schapringer zsebére; mert ugyan milyen
                  bank kölcsönzött volna egyébként Gyulának? Ezt azonban Gyula nem firtatta. Nagyobb
                  baj volt, hogy az összeg egykettőre elfolyt, nagy része még aznap délután Imrus
                  zsebébe vándorolván: mert ebből teltek a Viharágyú első
                  honoráriumai. Gyula tárcája ama mitológiai hordóhoz hasonlított; Noémi azonban
                  alig született Danaidának, s Adolf urat most úgysem lehetett zaklatni a
                  tölcsérrel, mert nagyobb hitelművelet foglalta el, amelynek üzleti neve: benősülés. Noémi most alig beszélt főnökével, s inogni
                  érezte íróasztalát, helyzetét és az egész világot maga körül: noha ő mindezt elég
                  könnyen vette. Gyula azonban Lear királlyá változott: holott tán még Goriot apa is
                  magas szerep lett volna őneki. Minden szerepnél mélyebb a valóság; de mi volt hát
                  a valóság Gyulának, amikor még a Pénz sem volt igazán az, s apai panasza mihamar
                  elfakult az irodalmi apaság és keresztapaság előtt? Imrus és Rónai-Rosenberg,
                  mondom, szótlanul s kissé különös érzésekkel jöttek ki a szállodából, Imrus csak
                  magában tűnődvén a csodálatos apán, aki ki tudja, hány gyermeknek adott életet és
                  hány asszonytól? Imrus az Élet furcsa útjaiba látott, még mindig gyermekszemmel.
                  Mindazáltal fontosabb dolgok foglalkoztatták, s Rosenberggel együtt a papírüzletbe
                  mentek, megtekinteni a nyomtatványokat. Imrus átvette az Előfizetési Felhívás
                  korrektúráit, egy példányt Rosenbergnél hagyott, hogy mutassa be Gyulának, s mivel
                  a nyomdász előleget kért, azt is adott a saját pénzéből, úgy érezve, hogy kell
                  ennyi bizalommal lennie Gyula iránt, aki már akkora összegeket fizetett ki neki.
                  Imrusnak úgyis különös érzése volt a Gyulától kapott pénzzel szemben, amin
                  csakugyan, mint Gyula fölvetette, valami karácsonyi ajándékot akart venni az
                  anyjának; de most, szinte jobb szerette, hogy a pénz egyelőre nincs a kezében, s
                  így csak egészen apró ajándékot vehet, amennyi talán a sajátjából is telt volna,
                  mert, bár különös késéssel, Dömétől is megkapta a szokott névnapi ajándékot
                  postán. Imrus határozott kedvetlenséget érzett arra a gondolatra, hogy anyja és
                  Gyula között bármiféle újabb vonatkozás lehet, amióta Gyula szájából hallotta
                  folyton anyját mint a “legszebb asszonyt” emlegetni: holott még nem volt messze az
                  idő, amikor valósággal haragudott anyjára, hogy nem viselte büszkén a Gyula
                  szerelmét, mint a várkisasszony lovagja színeit a tornán. De a “legszebb asszony”
                  hangsúlya megzavarta Imrust: ez a hangsúly sehogy sem illett Nellihez; s Gyula nem
                  átallta még üdvözletet is küldeni a fiú által Gádorosra, noha rögtönös
                  palinódiával:</p>
					<p>- Mégis, ne add át köszöntésemet: nem akarom zavarni nyugalmát! Csak némán csókold
                  meg nevemben; talán megérzi ajkadon ajkam ízét!</p>
				</div>
			</div>
			<div type="group">
				<head>CSALÁDI IDILL</head>
				<div type="chapter">
					<head>(Intermezzo)</head>
					<p>Nelli különben most ismét szépült: egészen átszellemülve. Nelli előtt egy bűvös
                  ajtó nyílott, Cenci szezámjára, aznap, mikor Imrus először az Egyetemre ment: s ez
                  a Templom ajtaja volt! Hitehagyva és kiátkozva, Nelli pappal nem mert szót ejteni;
                  de Istennel igen! s így történt, hogy noha gyónni nem járt, s hivatalosan nem is
                  volt katolikus, amint egyszer átlépte a szent küszöböt, ő lett a legimádságosabb,
                  a legtemplomosabb... Imakönyv és csöpp gyöngyház rózsafüzér - kislány kora
                  felejtett kincsei - még éjszaka is ott hevertek most vánkosa alatt, s mivel,
                  kerülve a szagos, úri publikumot, rendesen a hajnali misékre járt, mint a
                  szenteskedő vénasszonyok, csakhamar híre is ment jámborságának, s az
                  Oltáregylettől, ha egy oltárterítőt sürgősen kellett meghímezni, hozzá hozták, s a
                  processziókon már úgy keresték a szemek ismerős, karcsú, fekete alakját, mint
                  valami megszokottat, elmaradhatatlant. Nelli vezeklő volt, s gyakran ment az öreg
                  Kati néni vagy Berta bácsi mellett, a szegények között, kerülve az urakat,
                  megalázva magát; amije volt, azt is elosztotta a szegények között, ebédjéből
                  megspórolt ételmaradékokat, s a lánykorából vagy első asszonykorából származó
                  holmikat lassanként mind elajándékozta, rendesen Cenci s még inkább Jolán tudtán
                  kívül, aki nagyon haragudott érte. Most is éppen ajándékok szezonja lévén,
                  karácsony, hasonló affér foglalkoztatta a gádorosi kedélyeket; mert Nelli a
                  valamikor Döme bácsitól kapott kis, gyöngyház burkolatú legyezőt - utolsó darabjai
                  egyikét - Emmának ajándékozta, aki szintén megérkezett az ünnepekre, kisebbik
                  Emmájával együtt, míg Jozsó csak a szentestére tudott betoppanni.</p>
					<p>- Köszönöm, hogy gondot viseltetek a fiamra! - mondta Nelli szinte alázatosan;
                  Jolánt azonban valósággal elöntötte az epe, mikor a legyezőt az Emma holmijai
                  közt meglátta, amit ő már egészen magáénak tekintett, mert Nelli sohasem
                  használta. Jolán személyesen érezte magát megrabolva.</p>
					<p>- Őrült vagy te, lassanként semmid se marad, van az Emmának több, mint minekünk,
                  hiszen már mindenből kifoszt bennünket! - Jolánt kétségbe ejtette a gondolat, hogy
                  az ő megszokott legyezőjével ezentúl az Emma pompázzon. Mikor, vásárolhat ő egy
                  ilyen darabot? Soha az életben! Ez az incidens elrontotta az egész szenteste
                  hangulatát; Emma érezve az ellenszenvet, szobájába vonult gyermekével; Jozsót
                  orrvérzős némaság fogadta; karácsonyfát nem állítottak, mert a kis Emma úgysem
                  élvezi. Dodó pedig már nagy fiú, és az pénzbe kerül. Imrus nyelvhasonlítási
                  könyvei közé vonult, mert márciusban okvetlen le akarta tenni a vizsgáját, hogy
                  megmutassa, mennyire nem befolyásolja tanulmányait a “lapszerkesztés”. De alig
                  tudott a könyvre figyelni, mert nem lehetett egyedül: szó sem lévén arról, hogy
                  csillagnéző szobáját fűtenék. Dodó folyton heccelte, hogy sakkozzon.</p>
					<p>- Nem mersz kiállni velem! - mondta, feltűrve ujját, mintha birkózásról volna szó.
                  A sakkot Jozsótól kapta, keresztapai ajándék gyanánt, s mindenesetre nagyobb
                  örömmel, mint a Petőfi-könyvet, amit Imrus hozott neki, javíthatatlan ifjú
                  terjesztője a kultúrának, s amire a gyermek csak száját vonta, mindig utálván a
                  versek unalmát. Imrus különösnek találta ezt, holott Dodó annyira hasonlított
                  Gyulához, aki pedig, saját bevallása szerint, élt-halt a versekért. Imrus
                  gondolatai folyton elkalandoztak: eszébe jutott például, hogy Lear király még csak
                  nem is gondolt karácsony alkalmából törvényes fiára; aztán eszébe jutott a különös
                  Misi is, az orosz hercegnő gyermeke. Cenci közben föltette az okulárét, hogy
                  megnézze az asztalon heverő könyveket és papírokat, amik között a következők
                  voltak:</p>
					<p>egy Anatole France-könyv, franciául és büszkén kirakva; ugyanaz, amit Imrus
                  Schapringeréknél látott, s új gazdagságában sietve megvásárolt magának; a maga
                  részéről mindenesetre jobban örülve neki, mint az otthon kapott nyakkendőnek;</p>
					<p>a Komáromi Kalendárium: amiben a legjobb időjóslások
                  voltak; a Cenci karácsonyi ajándéka, amit direkt hozattak minden évben
                  Komáromból;</p>
					<p>a Böcklin Pietá-jának egy színes másolata, széles passe-partout-ban:[59] ez volt
                  az az ajándék, amit Imrus vásárolt anyjának, összeegyeztetve a saját modern
                  művészi ízlését Nelli vallásos hajlamaival;</p>
					<p>végül az Előfizetési Felhívás korrektúrája, melynek hatását különös izgalommal
                  leste. Cenci azonban szótlanul tette le a pápaszemet, s csak a Pietá-ra fejezte ki nemtetszését, melynek Máriája szeretettől és
                  fájdalomtól csucsorodó vékony ajkaival majdnem olyan ráncos volt, amilyen maga
                  Cenci.</p>
					<p>- Hát szép ez? - kérdezte Jozsó is, kissé agresszíven, rámutatva a ráncos
                  Madonnára, s még Dodó is ingerkedve kontrázott:</p>
					<p>- Hát szép ez?</p>
					<p>Imrus alig bírta tűrtetni magát, s Dodó szavára fel is ugrott, és nekiment az
                  öccsének. Dodó azonban ügyesebb volt, sőt majdnem erősebb is: valóságos kis
                  sportsman, mert ez időben már a futball ejtette meg a gimnáziumok ifjúságát, s
                  Dodó vadul átadta magát a durva játéknak. Két generáció birkózott itt, s két
                  világnézet is, a testé s szellemé: melyek közül, ha ökölről van szó, bizonnyal a
                  testnek van előnye. Imrus egyszerre csak a padlón volt, úgyhogy a zsebéből
                  kirepült a tárca, s mindenféle írások szertepotyogtak, amiket Imrus ijedten
                  kapkodott össze, mert versek is lehetnek közöttük.</p>
					<p>- Versek, szerkesztőségi titkok! - csúfolódott Dodó, egy-egy elkapott darabbal
                  versenyt szaladva az asztal körül; míg Cenci komoly szóval feddette meg
                  Imrust:</p>
					<p>- Te meg ne csinálj itt karácsony estéjén pörpatvart!</p>
					<p>- Ezeknek nincs más érv, mint az ököl! - mondta Imrus,
                  leírhatatlan megvetéssel ülve ismét könyve fölé; ám Jozsó fülét megütötte a többes
                  szám.</p>
					<p>- Talán engem is bele méltóztatik érteni az ifjú úrnak? - kérdé. - Őműveltsége már
                  szóba se áll velünk, mióta a zsidóknál ebédel! - és tüntetőleg leült ő sakkozni Dodóval, nem ugyan rendes játszmát, hanem
                  fordítottat, ahol az a cél, hogy mielőbb kiüttesse az ember összes figuráit; Dodó
                  nagyokat kacagott bele.</p>
					<p>Imrus morcan gubbadt magába, s a hangulat oly rossz volt, hogy a rendes karácsonyi
                  diójátékot, a giccet sem vetette föl senki. Imrus csak
                  mímelte az olvasást; egy mondatra tért vissza ezerszer is; szívében vad lázadás
                  tombolt; ám az asztalon, mint csodálatos tromf egy
                  kártyaasztalon, égett, énekelt, harsogott a Jövő mindent elborító zenéjével a Viharágyú kinyomtatott első felhívása! Milyen szűk, milyen
                  kicsi, milyen nyomorult szellemi légkör volt ez az egész itt Gádoroson! Az asztal
                  alatt azonban titokban egy más papírdarab égett és énekelt, egészen más hangon,
                  mely kissé falsetto volt: egy levelezőlap, mely az Imrus
                  zsebéből pottyant ki a birkózásnál, s melyet nem vett észre, mikor összeszedte
                  iratait; és ez a Gyula levelezőlapja volt, amiben közölte volt vele szállodai
                  címét.</p>
					<p>Senki sem hallotta a különös karácsonyi éneket, amit a két papírlap énekelt
                  együtt, az asztalon és az asztal alatt.</p>
					<p>Aztán Nelli éjféli misére ment, s Jozsó, mint kötelességtudó testvér, elkísérte,
                  Dodóval együtt, kinek ez nagy szenzáció volt. Imrus megtagadta a templomba
                  menetelt, s míg anyja a sűrű párákban és parasztbűzben remegő gyertyák közt
                  remegve és fázva imádkozott a maga istentelen és dacos fia bűneiért: Anatole
                  France-ot olvasta a földre vetett ágyban. Másnap mindenki egy kicsit elaludt, s a
                  szoba rendetlen maradt, közel tíz óráig, mikor már a szomszédban Cenci vendégei
                  gyűltek, az ájtatos öreg nénik és bácsik, és Imrus is kényszerült átvonulni oda
                  kincseivel, Anatole France-szal és az Előfizetési Felhívással. Jozsó a városba
                  ment, Emma még pihent, Jolán a konyhában volt, Nelli pedig éppen kezdte takarítani
                  az ebédlőt, ahol Imrus aludt. Imrus Anatole France-i türelemmel és megértéssel
                  hallgatta az ájtatos öregeket, közben tüntetőleg helyezve az asztalra az
                  előfizetési felhívást: noha a Viharágyú bizonyára nem
                  ájtatos öregeknek készült. Ámbár Náci bácsi, a szabó rokon, hajlandónak
                  mutatkozott előfizetni is:</p>
					<p>- Abonnálok, hogyne abonnálnék, az Imriske lapjára! - És valamennyien bámulva
                  forgatták a “gyerek munkáját”.</p>
					<p>- Csak az Isten tartsa meg, erőben, egészségben! - mondta Berta bácsi.</p>
					<p>- Abban a nagy városban! - sóhajtott Kati néni.</p>
					<p>De Imrus türelmetlen volt, s egyszerre úgy érezte, hogy alig bír magával. A
                  gádorosi ház egyformasága, visszhangtalansága ebben a pillanatban olyan volt neki,
                  mint egy lidércnyomás. S mikor Cenci kijelentette, hogy ma nem maradhat el a
                  templomból, nemcsak azért, mert karácsony napja van, hanem mert neki kell
                  képviselnie a famíliát az úri misén a családi padban:</p>
					<p>- Anyád ott volt az éjféli misén, Jolán nem ér rá, Jozsóék a reformátusokhoz
                  mennek ma!</p>
					<p>Imrus egyszerre kifakadt:</p>
					<p>- Én tisztelem a vallást, de ez nem vallás, hanem ostoba formaság! Ha Jolán néni
                  igazán vallásos volna, tudná, hogy a templomból elmaradni, csak úgy, az ünnepi
                  sütés-főzés végett: halálos bűn! És mit szólna Pázmány Péter ahhoz, hogy valaki
                  egyik héten a katolikus, másik héten a református templomba jár, és a vallási
                  kötelességből udvariassági kérdést csinál a feleségével szemben? Rosszabb ez az
                  istentelenségnél! Nekem mindegy, református vagy katolikus: de én legalább nem is
                  járok templomba! Ez mindenesetre becsületesebb.</p>
					<p>Imrus kéjjel öntötte ki Jozsó ellen felgyűlt mérgét a jámbor öregek előtt, s
                  szavaiból papi nevelése különös összhangban csendült ki büszke
                  hitetlenségével.</p>
					<p>- Ejnye, ejnye! - mondta Náci bácsi.</p>
					<p>- Nem szépet beszél - mondta Berta bácsi.</p>
					<p>- Csak az Isten meg ne verje érte! - mondta Kati néni.</p>
					<p>Aztán a Cenci kurta szava hallatszott:</p>
					<p>- Neked is elvette ám az eszedet az a sok könyv!</p>
					<p>Imrus azonban eposzi magaslatra emelkedett, egy ifjú Luther vagy Giordano Bruno,
                  könyvvel kezében, az Előítéletek csökönyös hatalmai ellen!</p>
					<p>- Ti is felégetnétek ám minden könyvtárat, ha tőletek függne! - mondta, egy
                  képzeletbeli Omart invokálva, mert Cencit különben nem tegezte. - De azért a Könyv
                  mégis győzni fog, és ha a Butaság belepukkad is! - A szónoklat még tovább tartott
                  volna; de Cenci türelmének voltak határai, noha Cenci föntebb állott annál,
                  hogysem éretlen suhancokra haragudjon.</p>
					<p>- Most eredj, és gondold meg magadat! - mondta Cenci szigorúan, és Imrus ment is,
                  fölcsapva kalapját, távoli és fűtetlen szobájába, hol a Düh, a Magány és a Szégyen
                  farkasai ordítottak; ment, bőszült Achilles, tragikus harcban egy egész világgal,
                  összeesküdvén ellene a nevetségesen Kicsi és a félelmesen Nagy!</p>
					<p>Nelli, szegény anya, a szomszéd szobából hallotta az egész drámai jelenetet,
                  takarítás közben fülelve az “ájtatos öregek” hangjaira, mint minden vasárnap, mert
                  Gádoroson a helyzetek kísérteties módon ismétlődtek. Nelli remegett, mint mindig,
                  ha egyetlen fiáról volt szó: mert Imrust még mindig egyetlen fiának érezte, mintha
                  Dodó valami más volna. Nelli a világért sem mert volna közbelépni, félve saját
                  fiától, akiből oly váratlan hevesség tört ki, holott rendesen Imrus szelíd volt, s
                  csak Dodó a kis vad! Nelli borzadva hallgatta az “ájtatos öregek” szörnyűködő
                  kommentárjait és Berta bácsi elbeszélését, aki - ki tudja, mily baljós
                  eszmetársítás folytán? - az égő meteorról kezdett beszélni, mely egykor közvetlen
                  előtte hullott le az égből, s melynek folytán, mintegy Isten intelmére, gyalog
                  ment Rómába vezekelni! Berta bácsi kedvenc beszédtárgya: akit Nelli is szent
                  embernek tartott! Nelli az alázat pozitúrájában volt, azaz térden állva: mert a
                  padlót törölte; s Nellit különben is térdre ítélte a Sors, akár a templomban, akár
                  otthon. Nelli a Nagy Asztal alatt térdelt; ahol ma nem is volt igazi söprés: mert
                  az ünnepi nagytakarítást tegnap csinálták, s ma nem is volt arra idő. Nelli
                  megborzadt, mint aki valami alvilágba került: ahol rémeket lát! Lángoló meteor
                  helyett előtte csak egy sárga papírdarab hevert; de azért nem kevésbé lángoló,
                  csodálatos, megrázó és váratlan istenintelem a tüzes meteornál! Nelli Gyula
                  írását látta, fiának címezve: s alig láthatott volna rettenetesebbet! Nelli
                  felugrott, mint akit kígyó csíp, és megtántorodva odacsapta a papírt az asztalra,
                  mintha égette volna a kezét: a fia által neki hozott Pieta-kép mellé! S Nellinek, amint most arra tekintett, egyszerre a szívébe
                  nyilallt a Fájdalmas Istenanya arcának mély, gyötrő szépsége - ami a tegnapi vita
                  oka volt - pókhálófinomságú ráncaival, vadul csucsorodó szájával, a szeretet és
                  rémület szuggeráló, eksztatikus kifejezésével...!</p>
					<p>Nem volt ideje ezt a benyomást feldolgozni magában: mert hangokat hallott, melyek
                  az öreg Tardits érkezését jelezték; s az “ájtatos vének” siettek párologni, “mint
                  köd a nap elől”. Noha az öreg doktor mind sötétebb nap volt: megtestesedve,
                  meglassulva és megvörösödve, mint Héliosz az alkonyég szélén. Nelli izgatottan
                  rejtette el Gyula írását, mint valami különös rejtenivalót; s ez jó is volt, mert
                  egyszerre Imrus is megint felmerült, űzve a megbánás kígyóitól, mert méltó-e
                  modern felvilágosultságú s a lapos szabadgondolkodás álláspontján rég túljutott
                  szellemhez naiv öregekkel szállni vallási vitába? Imrus restellte magát, kivált
                  Cenci miatt, aki legfőképpen imponált neki, s szívesen megkövette volna
                  nagyanyját, az Anatole France-i és renani fölény elmebeli fönntartásával: ha a
                  folyosón az öreg doktor medvehangja nem köszönti az örök egyforma kérdéssel:</p>
					<p>- Alászolgája! Jó napot kívánok! Hát hogy van ilyenkor?</p>
					<p>Hogy volna ilyenkor? Nelli félelmesen sápadtnak látta fiát, aki különben is pár
                  egyetemi szemesztere alatt feltűnően lesoványodott; Cenci úgy vélekedett, hogy
                  “félbolond az idegességtől”; sőt még Jolán is közbeszólt, igen határozott
                  interpellációval:</p>
					<p>- Mondja meg neki, doktor úr, hogy ne olvasson annyit, mert tönkreteszi magát!</p>
					<p>Ó, a könyvek! Tardits, utálva ifjabb - és zsidó - doktorok stréberkedéseit, maga
                  sem nagyon rokonszenvezett a könyvekkel, s őszintén ajánlta Imrusnak, hogy dobja
                  már a sutba őket:</p>
					<p>- Egy kis séta, egy kis mozgás, egy kis sport: kérem, az szükséges az embernek! -
                  Imrus sötéten nézett erre az újabb Omarra, kivált még mikor Dodó éppen
                  hazavetődvén isten tudja honnan, Tardits őt állította mintakép gyanánt, amire az
                  egészséges fiú pirospozsgás arcával valóban rászolgált: Imrus feszültsége csak
                  növekedett.</p>
					<p>Közben pedig megjöttek már Jozsóék is a csillagos templomból, s alighogy Tardits
                  távozott, Jolán leszedte az asztalról a pogácsát és vörös bort, s a kis svábbal
                  együtt teríteni kezdett, míg Nellit a konyha jótékony Aetnája nyelte el:
                  közeledvén a Nagy Családi Ebéd, amely a nagy, karácsonyi ünnepek fő pontja volt,
                  mert ha mindenben a legszűkebb takarékosság jelszava uralkodott is Cenciéknél,
                  takarékosságról szó sem lehetett az EVÉSBEN!</p>
					<p>- Nelli! Jolán! Hol vannak, Nelli, Jolán? Üljetek hát már az asztalhoz! Borzasztó
                  ez az asszonyféle! - zsörtölődött Jozsó, amint a párolgó, nehéz tál leves a
                  hímzett futón állt, s a ház asszonyainak helyét szokás szerint csak üresen maradt
                  székek jelölték. - Mama is jobban tenné, ha leülne! - A hangsúly ideges volt, még
                  tegnapról, s Jozsó ma még kezét sem nyújtotta Imrusnak, aki vörösen és mogorván
                  hajolt meleg tányéra fölé.</p>
					<p>- Negyven csöpp a leves után! - mondta aztán, mintegy enyhítve a hangulatot. -
                  Mama, igyon! - Dodó tartotta a poharát, Imrus makacsul vonakodott fölnézni, Emma
                  “csak egy ujjnyit” kért, Jolán egyáltalán nem, Nelli menekült, amint pár kanál
                  levest bekapott: - Rémes, ez a Nelli megint kiszalad!</p>
					<p>- Könnyű a férfiaknak - mondta Jolán mérgesen s fáradtan -, ők szépen leülnek a
                  kész ebédhez, és percek alatt megeszik, amit az asszonyaik fáradságos munkával
                  készítettek! Ha még egyszer születnék, én is férfi lennék!</p>
					<p>- Legalább bort igyál! - erőszakoskodott Jozsó. - Az használ az idegességednek.
                  Ezt a rizlinget direkt karácsonyra tétettem félre. - A híres gádorosi bor a vörös
                  kadarka volt; de épp ezért ott helyben a fehéret becsülték többre. Jolán azonban
                  dühbejött a rizlingnek már a nevére is.</p>
					<p>- Ránézni sem tudok, mióta a mama olyan olcsón eladta!</p>
					<p>- De Jolán néni igazán különös! - kiáltotta Imrus, aki képtelen volt hallgatni, ha
                  valami igazságtalant vagy következetlent mondtak a jelenlétében. - Hiszen Jolán
                  néni akarta mindig a legjobban, hogy adjuk el, mikor a nagyanyi három évig is
                  tartotta a pincében!</p>
					<p>- De nem ilyen áron! - Jolán találva érezte magát, mert csakugyan ő volt a
                  legtürelmetlenebb ama szűkös esztendőkben Cenci sztoikus flegmájával szemközt.</p>
					<p>- Eladtam, ahogy lehetett, és punktum! - mondta Cenci. - Te meg hallgass, neked is
                  van ám a rováson - tette hozzá Imrus címére.</p>
					<p>- Nagyanyi, én bocsánatot akartam kérni a nagyanyitól, de ha úgy bánnak velem,
                  mint egy gyerekkel... - kezdte Imrus, de Jolán közbevágott, minden mérgét
                  egyszerre Imrus ellen adva ki.</p>
					<p>- Igen, igen, nem jobb lett volna, ha Imrus marad Döme bácsinál, aki legalább jól
                  megnevelné?</p>
					<p>- Ott kevesebbe is kerülne, s akkor talán Döme bácsi sem idegenedett volna el
                  tőlünk...</p>
					<p>- Ha mindig szememre hányják, hogy sokba kerülök... - kezdte megint Imrus.</p>
					<p>- Teneked hallgatás a helyed! - ripakodott rá Cenci. - Más gyerek már ilyenkor
                  segíti az anyját...</p>
					<p>Erre Imrus egyszerre elnémult. Igazán, mért nem segíti ő is anyját, például
                  tanítványt vállalva, mint Rosenberg? Most egyszerre úgy érezte, hogy azért, mert
                  túlságos függőségben nevelték, túlságos kevés az önállóság és kezdeményezés
                  szelleme benne. Imrus keserűen lázadt: ő az oka ennek?</p>
					<p>- Igaz, hogy van a Döme bácsi? - kérdezte Jozsó a beállott csöndben.</p>
					<p>- Kérdezd az Erzsitől, ő tudja! - felelt Jolán, mintegy nyílt féltékenységgel az
                  élelmes rokon ellen, aki ott ül a gazdag bácsi betegágyánál. - Újabban még a
                  lányát is levitte Sótra, ott élni a bácsi nyakán hónapokig! Jó cím az a
                  betegápolás! - Jolánt elkeserítette a gondolat, hogy Döme talán Imrussal és velük
                  tehetné, “amit most Erzsivel és lányaival tesz”.</p>
					<p>Imrus megint kifakadt az Igazság nevében: Döme bácsi nem hidegült el iránta, mert
                  most is küldött a névnapjára húsz koronát; s az is túlzás, hogy Erzsi lányostul
                  volna Sóton, mert mind a két lány állásban van, Noémi a banknál s Gitta egy
                  grófnőnél. Kiderült azonban, hogy Imrus rosszul tudja; mert Gitta csakugyan lent
                  volt Sóton. Tagadhatatlan tény maradt azonban a húsz korona.</p>
					<p>- Megköszönted-e szépen? - kérdezte Cenci.</p>
					<p>Imrus hirtelen szégyennel hajtotta le fejét: a lapalapítás nagy izgalmaiban bizony
                  elfelejtette megköszönni a Döme bácsi ajándékát. Jolán valósággal lázba jött
                  erre.</p>
					<p>- Miért nem figyelmeztetted? - támadt rá Jozsóra.</p>
					<p>- Mi közöm nekem hozzá? - felelt ingerülten Jozsó.</p>
					<p>Jolán éles szóáradattal vágott vissza:</p>
					<p>- Mi közöd hozzá? Mi közöd hozzá? Talán bizony neked is van közöd ahhoz, amiből az
                  egész családnak kára lehet? Isten ne adja, de Döme bácsi meg talál halni, már elég
                  öreg, erre el lehetünk készülve, és az ilyen beteg ember ingerlékeny, Imrussal
                  szemben mindig különösen ingerlékeny volt, ki tudja, talán éppen emiatt nulláz ki
                  bennünket az egész örökségből? De te persze csak megjössz, leülsz kényelmesen a
                  kész ebédhez, azt várod, hogy szolgálatodra legyünk valamennyien, neked és
                  Emmának, egész életünket spórolásban és munkában töltjük, te mindenből
                  megköveteled a részeteket, és még csak ennyit se törődsz a család érdekével! -
                  Jolán csúnyán beszélt és logikátlanul: mert reményei apadóban voltak, még a
                  legfantasztikusabbak is, melyek váratlan örökséghez fűződtek; viszont fáradtsága
                  és idegessége épp az ünnepi heccekben, végletekig fölgyűltek Emma ellen! - Mi
                  törjük magunkat, kiadnók a lelkünket is, mi mindenünket odaadjuk, Nelli még az
                  utolsó szép darabjait is Emmának adja...! mi semmit se sajnálunk...!</p>
					<p>Nem folytathatta tovább, Jozsó elvörösödve fölállt, Emma sírva fakadt, Cenci
                  bölcsen kiment, nem nézhetve a veszekedést, Nelli halálosan elsápadt, mert először
                  történt s egész váratlanul, hogy Jolán nyíltan szemükbe mondta Jozsóéknak
                  panaszait, amiket eddig, elég különösen, neki magának, Nellinek szokott ideges
                  percekben az arcába dobni, mintha csak neki szólnának azok, aki Jozsóékkal szemben
                  kettejük közül az alázatosabb volt, s épp ezáltal ingerelte Jolánt. Nelli
                  remegett, mintha ő maga mondott volna valami retteneteset. Csak Dodó játszott
                  nyugodtan a cicával, aki besurrant az ételszagra, s a beállott csöndben hirtelen
                  fölszökött a fiú ölébe.</p>
					<p>- Dobd ki azt az állatot! - riadt rá Jolán, valami utódühvel, soha nem állhatván
                  macskát a szobában.</p>
					<p>De ekkor, egyszerre s talán egy láthatatlan mérték beteltére, Imrus kitört, mint
                  elkeseredett enfant terrible, aki nem bírja tovább a
                  felnőttek hazugságait: mert nem nyilvánvaló hazugság volt-e ez a “semmit se
                  sajnálunk”?</p>
					<p>- Ugyan, Jolán néni, hogy mondhat már ilyet? - S mint egy meleg forrás, mely soká
                  forr és küzd, míg egyszerre váratlan kibuggyan, úgy szökött ki a szó az enfant terrible szájából: lehetett-e hát hallgatni itt már?
                  Hát nem sajnált-e Jolán néni minden girizd szőlőt, ami Emmáéknak jutott? Jolán
                  néni sohasem evett fügét, minden szép szemet maga tett be az Emma kosarába: csak
                  azért, hogy aztán panaszkodhasson; mert Emma egyszer azt találta mondani, hogy
                  szereti a fügét! És talán most ez az egész veszekedés nem azért van-e, mert anyi
                  Emmának adta a legyezőt, amit Döme bácsitól kapott? Imrus szégyellte magát, igen,
                  szégyellte magát! Itt a “család érdekéről” és családi összetartásról beszélnek, de
                  a család tagjai megfojtanák egymást egy kanál vízben; sőt egymás halálát lesik az
                  örökségért! Igen, ezt nem lehet szebben mondani! És jól tudja Imrus, hogy nem
                  azért van ez így, minthogyha rosszak volnának, vagy hiányzana bennük a képesség a
                  szeretetre; de mert csak azt merik szeretni, amit szokás és szabad, elsenyved
                  bennük ez a képesség; összetévesztik a szeretetet a megszokott érdekkel és
                  kötelességgel; de így egészen megürül és sivárrá válik az élet! és semmit sem
                  tesznek, hogy gazdagítsák! el hagyják aszni a lelküket! mindennek az oka az a
                  sivár unalom és lelki szegénység, amiben élnek! Meg van ez a levegő mérgezve! Ő
                  megmondta ezt már akkor is, Döme bácsi előtt! Minden gyökerestül romlott! Minden
                  meg van mérgezve, és meg fog halni, meg fog így halni! Nem lehet ezt a levegőt
                  kibírni!</p>
					<p>Mondják, gyerekek és próféták találnak rá az igazságra; de gyereknek hallgatás a
                  helye, s a prófétának betörik kobakját. Ám a hisztérikus enfant
                     terrible jutalma legjobb esetben egy bosszús mosoly, mely csakugyan
                  megjelent Jozsó ajkain; noha az enfant terrible ezúttal
                  voltaképp az ő pártján állott és Jolán ellen! de ilyen a világ hálátlansága
                  próféták iránt!</p>
					<p>- Az ifiúr jobb szeret zsidóknál ebédelni - mondta Jozsó. - Ott nincs megmérgezve
                  a levegő.</p>
					<p>
                  Reductio ad absurdum:[60] de
                  Imrus kész volt vállalni az abszurdumot is.</p>
					<p>- Igenis: ott más levegő van! Ott tisztább, szabadabb levegő van! Ott nem
                  zsugorodik mindenki bele a kicsiségekbe! Ott tudnak tágabb, magasabb dolgokról
                  beszélni! Tudjátok, mi az, ami a ti levegőtöket megmérgezi? - Imrus csodálatos
                  módon meg tudta nevezni ezt a különös mérget, ugyanazzal a névvel, amivel
                  valamikor egy régi magyar költő megnevezte: - Unalom!
                  Elsenyvedtek az unalomban! Mennyi szépség van a világon! Mennyi messzeség,
                  nagyság, érdekesség, amit megmutat a művészet, fölfedez a tudomány, amiben él és
                  fölvillan a lélek, az emberi kultúra nagyszerű birodalmai: ti mindezt nem
                  ismeritek! Számotokra mindez nem létezik! Ti csak a saját kicsinyes, szűk
                  érdekeitekben éltek, és még a házból sem mozdultok ki, ha nem muszáj! - Imrus nem
                  átallt Jozsóra célozni, aki már évek óta lakott Pesten, és még egyszer se volt
                  színházban.</p>
					<p>- Nincs minekünk arra pénzünk! - mondta Emma, szipogó sírásából is fölmerülve a
                  szóra.</p>
					<p>De Imrusnak volt rá pénze - pedig ő csak havi harminc forintból élt! Imrus inkább
                  koplalt, csakhogy jusson színházra, egy-egy könyvre... Imrus büszke volt erre, s
                  most kitört belőle! Imrus rettenetes szót ejtett ki: mert mi hangzott
                  rettenetesebben a koplalásnál, gádorosi fülnek? Nelli fülének legalább csakugyan
                  rémség volt ez: aki úgyis örökké gyötrődött, mi mindent szenvedhet fia a szörnyű
                  Városban! Nelli szegény keble fölött föllüktetett a baljós papírdarab, amit előbb
                  hirtelen odadugott: Gyula levele Imrushoz! Nelli szívdobogva nézett fia izgatott,
                  kipirult arcára: aki belőle fakadt, s mégis minden gondolata, egész élete csupa
                  idegesség! Az enfant terrible szenvedéllyel és támadólag
                  lihegett a gúnyos szavak kereszttüzében; mert Jozsó nem hagyta annyiban a
                  dolgot.</p>
					<p>- Schapringer nem koplal! - mondta Jozsó, bizonyos ellenszenvvel az idegen faj
                  ellen, melynek dicséretét öccse a magáénak rovására zengte, noha bizonnyal csúnya
                  madár az, aki a saját fészkébe piszkít!</p>
					<p>Imrus azonban fölzúdult a szóra: mert nem az Igazságon esett-e itt ismét sérelem?
                  Nem arról van szó, hogy melyik fajta a mienk, melyik idegen? hanem arról, hogy
                  melyiknek van igaza? és bizonyára annak van igaza, amelyik kulturáltabb, amelyik
                  több hasznot tesz, és emberhez méltóbb életet folytat!</p>
					<p>- De hát milyen életet folytattok ti? Hol itt a kultúra? Hol itt a magasabb eszme
                  vagy ideál? Meg lehet-e élni ebben a levegőben? Nem kell-e elpusztulni annak a
                  társadalmi osztálynak vagy fajnak, amely így él? - Imrus egy ifjú Berzsenyi
                  szigorú álarcát öltötte: Róma és erős Babilon leomlott! - Halálfiai vagytok
                  mindannyian: ha nem is sejtitek! A falra már föl van rajzolva a Mene Tekel Fáresz! Én is szeretem a fajtámat: de az igazságot nem lehet
                  meghamisítani. A zsidó utazik, olvas, belekapcsolódik a Nyugat szellemi életébe.
                  Ha nem megyünk velük, megposhadunk az útszélen, mint kiöntött semlyék, mely
                  elmarad a rohanó folyótól!</p>
					<p>Mit mondhatott Jozsó erre a zöld szónoklatra? Gúnyos mosoly bizonnyal a legjobb
                  felelet volt; de még jobbat tudott adni Cenci, aki, mint egy öreg Amphitrité,
                  ismét megjelent a kitombolt hullámok fölött; dorgáló fölénnyel, mert mindez
                  valóban csak éretlen, gyerekes beszéd volt.</p>
					<p>- Törődjél te csak a magad dolgával! A bátyádról pedig példát vehetsz mindig: ha
                  belőled is olyan derék, jóravaló, munkás ember válik, nem hozol szégyent a
                  famíliára! - Cenci néha Jozsót is összeszidta, mint egy gyereket; de nem volt-e
                  Jozsó mégis rendes, okos ember, s a Cenci kedve szerint való fiú? Nem olyan lump,
                  mint a szegény megboldogult Imre, s mindenesetre távol a Bélyeges Papír
                  veszélyeitől.</p>
					<p>Cencinek igaza volt, s ezt Imrus is tudta. Jozsó valóban feddhetetlen: de a gáncs
                  nélküli ellenfél csak még inkább elkeserítette az új Hektórt, mint egy
                  Achilles-sarok nélküli Achilles. Jozsónak ugyan volt
                  Achilles-sarka, de ez láthatatlan volt Cenci előtt; Jozsó erényei viszont nem
                  imponáltak Imrusnak, aki e pillanatban kész volt agresszíve s Élet Őfelsége szent
                  nevében a Pohár, a Cigány s a Bélyeges Papír háromságának hőseit is többre
                  becsülni a Józan Okosság és Úri Tisztesség közkatonáinál - noha e rokonszenv
                  kevéssé illett jámbor lényéhez.</p>
					<p>- Ne ríjatok hát, hanem egyetek! Így ni! - mondta Cenci, saját kezűleg helyezve
                  egy pulykacombot az Emma tányérjára. - Te is egyél, és ne hallgass a haszontalan
                  beszédekre! - Emma, könnyével sózva pulykacombját, lassan rágni kezdett. - Neked
                  gyereked van! Ti is egyetek! - fordult a lányaihoz.</p>
					<p>- Együnk, Nellikém, nekünk szükségünk van az erőre! - mondta Jolán sóhajtva. -
                  Nézd, egy kis jó puha fehérhúsát! - s már rakta is Nelli elé, míg saját magának
                  tüntetőleg valami csontos gerincdarabot osztott ki. A szobában elviselhetetlen
                  hőség volt, ott künn se lévén hideg, a kályhában pattogott a tűz, az ételszag
                  betöltötte a levegőt az alacsony és rengő plafonig, a família ingerülten és
                  összeszorulva ült az asztal körül, a poharakban már vörös bor volt, Jozsó
                  fölugrott, és töltött Nellinek is, aki tiltakozott:</p>
					<p>- Jaj, ne tölts nekem, nem iszom, migrénem van!</p>
					<p>- De, ez jót fog tenni, talán majd mártogassad! - mondta Jozsó, mint egy liturgia
                  szövegét.</p>
					<p>- De igaz is, anyika nem eszik és nem iszik semmit! - kiáltott Dodó, vádaskodva és
                  tele szájjal, az egyetlen itt, aki nem kötelességből és a mások kedvéért látszott
                  enni. Dodó, jól halászva a zavarosban, hatalmába kerítette mind a két combot; míg
                  Imrus mogorván s dacolva ült üres tányérján dobolva késével, míg egyszer csak
                  megint kirobbant, mintegy az akadémikus vitát folytatni:</p>
					<p>- Ez a két különböző faj, két különböző emberfajta: az egyik képes a kultúrára, a
                  másik képtelen! Igenis, énhozzám közelebb áll a fölvilágosodott és művelt zsidó,
                  mint az előítéletekkel teli ostoba és gőgös keresztény! De nem zsidóról és
                  keresztényről van itt szó! Mi új kultúrát akarunk csinálni itt Magyarországon, és
                  nem nézzük az embert, csak a tehetséget...</p>
					<p>- És Rosenberg az a tehetség, ugyebár? - csúfolódott Jozsó.</p>
					<p>- Miért ne lehetne Rosenberg éppolyan tehetség, mint akármelyik gróf? akik
                  tudvalevőleg mind kretének. Látod, éppen ez ellen a felfogás ellen kell küzdeni -
                  kiáltott Imrus - és a grófi Magyarország ellen! - tette hozzá szónokilag, nyelvén
                  találva Gyula kifejezését; noha ő még nem is látott grófot elevenen. Imrus
                  teletöltötte a poharát vörös borral, és kiitta. Imrus egyszerre úgy érezte, hogy
                  légüres térben hadakozik, s noha neki csak a kultúra és irodalom volt fontos,
                  fejest ugrott a politikába, amitől legtöbb és legvadabb hatást remélt. Imrus
                  kikelt a címkórság, a társadalmi igazságtalanságok és végül a militarizmus ellen,
                  mely elvonja a nemzet energiáit a kultúrától. Imrus Államában tökéletes egyenlőség
                  volt: se zsidó, se keresztény, se úr, se paraszt, se gróf, se katona!</p>
					<p>- Akkor ki védi meg az országot?</p>
					<p>- De hát ki ellen kell megvédeni? Csak nem gondolod, hogy a huszadik században még
                  háború lehet? Ez ma már igazán nevetséges lenne. A modern kultúra egyesítette
                  Európát; a régimódi hazafiasság kiment a divatból, s a nemzetek közötti
                  ellentéteket senki sem veszi komolyan.</p>
					<p>Jozsó lesajnáló fölénnyel mosolygott, mint egy gyerek beszédére. Jozsó a Budapesti Hírlap olvasója volt, s nagyon jól tudta, hogy a
                  dolog épp ellenkezőleg van: soha több ellenség nem övezett bennünket, mint manap!
                  Hát nem forrong a Balkán? Hát nem fenik fogukat a nemzetiségek? Az ifjú européer
                  azonban nem volt hajlandó komolyan venni a Balkánt és a nemzetiségeket. Barbár,
                  műveletlen tömeg ez, amely kultúránk előtt úgysem állhatna meg.</p>
					<p>- Csak persze, mi erőszakkal akarjuk elnyomni őket, s ezáltal kezükbe adjuk az
                  erkölcsi igazság fegyverét.</p>
					<p>- Be kéne csukni, aki így beszél! - Jozsó szája körül a hazafias bosszúság vonása
                  jelent meg; Nelli rémült és könyörgő szemeket vetett rá. Nelli éppen a mákos és
                  diós patkót hozta be, s majd kiejtette kezéből a tálat. Jozsó azonban
                  hangsúlyozott örömmel fogadta az illatos karácsonyi süteményt: mintegy tüntetőleg
                  a feledés és jelentéktelenség süllyesztőjébe ejtve vissza az Imrus badar
                  beszédeit.</p>
					<p>- Diósat nekem, diósat! - kiáltott a kis Dodó éles hangja. A mákos és diós két
                  pártra osztja az emberiséget: Jozsó komoly férfiként állván a népszerűtlenebb
                  mákoshoz, melyet kívüle csak Jolán pártolt, önfeláldozásból, mert annak is fogyni
                  kell. Imrus azonban más két pártot látott, mélyebb és áthidalhatatlanabb
                  ellentéteket: noha ő az egyenlőség és testvériség híve volt. Imrus mogorván
                  fogadott minden kínálást, sötéten kérőzve a vitán, melyben ő látszott a vesztes
                  félnek; s végre ellökve tányérát, kifakadt:</p>
					<p>- Egy világ választ el bennünket! És hiába vagyunk egy családból: ez két különböző
                  emberfajta!</p>
					<p>Imrus szavai tragikusak voltak, valódi drámai minták után; de Jozsó nyugodt
                  gúnnyal mordult vissza, mákos kalácsainak végvára mögül:</p>
					<p>- És én vagyok az a fajta, amelyik “képtelen a kultúrára”? Köszönöm! - Egy
                  hatalmas falatot tett a szájába, azután folytatta: - Szép kis kultúra, mondhatom!
                  Szeretném én tudni, ki kér a ti értelmetlen verseitekből!</p>
					<p>- Pedig van, aki még pénzt is ad értük! - felelt vissza a “szerkesztő” büszkén, és
                  ezúttal először fölényben, mert a pénzből még mindig csörgött nála néhány
                  tagadhatatlan ezüstguriga.</p>
					<p>- No, azt a zsidót is kizsuppoltatnám! - vágott rá kurtán Jozsó; de a ténybeli
                  fölény ezúttal Imrusnak kedvezett.</p>
					<p>- Véletlen nem zsidó.</p>
					<p>- Annál rosszabb! - Jozsó vállvonítása félreérthetetlenül fejezte ki megvetését a
                  kétes elemekkel és hóbortos egyénekkel szemben, akik ilyesmire pénzt adni képesek.
                  De Imrus hirtelen vad gőggel föllángolt: “Ha elátkozza százszor
                     Pusztaszer...!”
               </p>
					<p>- Azért mégis mi fogunk új irodalmat csinálni Magyarországon!</p>
					<p>- Az is olyan szocialista szennyirodalom lesz! - mondta Jozsó a leírhatatlan
                  lebecsülés hangján, miközben, lecsípve néhány szem malagát, fölállt, és
                  cigarettára gyújtott. De Erisz, ki ősidők óta különösen szereti az ily nagy
                  családi ebédeket, a hagyományos alma vagy kráfli helyett most talán egy falat diós
                  patkóba rejtőzve a Dodó egészséges fiútorkán ródlizott le: aki hirtelen, mint
                  valóságos kis eleven ördög kezdte sivítozni a fülébe ütődött szót, furcsa és
                  csúfondáros elferdítésben: talán hogy betöltse az Imrus mértékét:</p>
					<p>- Szocialista! Cucilista! Tisztelt szerkesztő úr, cucilista!</p>
					<p>- Elég volt! Nem bírom tovább! - ordított föl Imrus egyszerre, mint egy vadállat,
                  magából kikelten, és fölugorva az asztaltól, tányérját odavágta a földre, hogy
                  darabokra tört. - Ne féljetek, megveszem a tányért! - tette hozzá részben
                  gúnyosan, részben egy kis elrestelkedő megbánással a beállott csendben. - Igenis
                  megveszem! - üvöltött még egyszer, noha senki sem szólt ellene. - De ezt NEM BÍROM
                  TOVÁBB! - tette hozzá, mintha valami összefüggés lenne a két dolog között. - Nem
                  és nem és nem, ezt az értelmetlenséget, ezt az örök szekírozást, ezt az egész
                  levegőt! Ezt a butaságot! Nem bírom és nem bírom és nem bírom! Én nem tehetek
                  róla, ti nem tehettek róla, senki sem tehet róla, de nem bírom! Én elutazom még
                  ma, visszamegyek Pestre, nekem nem kell pénz sem, én megélek magam, én keresek,
                  én veszek egy hónapos szobát, én...</p>
					<p>- Az isten szerelmére, Jozsó! - kiáltott Nelli, majdnem térdre esve Jozsó előtt,
                  ki hidegen hátat fordítva, át akart menni a másik szobába, ahova Emma már
                  átmenekült, minthogy a kisebbik Emma, fölmerülve Imrus legelső kiáltására a
                  délutáni gyermekálom sűrű mézfürdőjéből, éktelen sírásba kezdett. - Az isten
                  szerelmére! - Nelli most szegény, halálig rémült anya volt, aki fiáért könyörgött
                  a Jozsó nyugodt férfiúi hatalma előtt: mert ő volt az egyetlen védő, megnyugtató,
                  akire fiát a szörnyű idegenben rábízva, tudhatta; Nelli ismeretlen rémektől félt,
                  épp most! És épp most maradjon az a gyerek egyedül! Nelli keble fölött vadul
                  kalapált a Gyula írása, Nelli könyörgött: - Az isten szerelmére!</p>
					<p>- Vele beszélj, ne velem: ő haragszik! - felelt Jozsó
                  bosszúsan, míg Imrus, teljes erejéből földre nyikkantva a macskát, melyet Dodó
                  huncutkodásból hátulról a vállára csempészett, hirtelen kiment a szobából, és
                  becsapta maga után az ajtót.</p>
					<p>S az intermezzo vége:</p>
					<p>Egy negyedóra múlva Dodó, önkéntes kém, ölébe kapva a macskát is, kiosont a
                  kertbe, és belesett a csillagnéző szoba ablakán; még a cirmost is magasra emelte,
                  hogy ő is belásson.</p>
					<p>- Pakol! - jelentette visszaérkezve és meglehetősen élvezve a szenzációt.</p>
					<p>- Nem kell törődni a kölyökkel! - mondta dühösen Jolán; Nelli, alig tudva magáról,
                  sírt; Jozsóék végképp eltűntek a szobájukba, ahol, Cencit kivéve, senki sem merte
                  háborgatni őket.</p>
					<p>Végre is Cenci oldta meg a dolgot, aki kurtán és egyszerűen adta ki az új
                  helyzethez mért rendelkezéseit:</p>
					<p>- Hagyjátok; hadd menjen, ha el akar menni! Legjobb, ha magátul gondolja meg
                  magát. És okosabb is lesz, ha most nem megy vissza Jozsóékhoz egy darabig. Iszen
                  lakott ő már egyedül azelőtt is: hát most megint egyedül fog lakni, és punktum!
                  Nem gyerek már: hadd tanuljon egy kis önállóságot! Te meg ne ríj ittend! A harminc
                  forintot megkapja ezután is, és nem lesz semmiben hiányossága! Az esze is majd
                  megjön előbb-utóbb... Nem fog ártani a lecke!</p>
					<p>S így történt, hogy Imrus másnap reggel a rendes formák közt búcsúzott el
                  Gádorosról; még Jozsóék ajtaján is bekopogott bocsánatot kérni hevességéért (az
                  ajtón keresztül, mert még ágyban voltak). Imrus tisztelettel csókolta meg Cenci
                  néni kezét, aki egy tízkoronás aranyat nyomott a markába, konkomitívának a józan
                  tanács mellé.</p>
					<p>- Aztán jegyezd meg, hogy nem úgy van minden a világban, ahogy a könyvekből azt
                  elgondolnád!</p>
					<p>Imrus nem szólt semmit, még a pénzt is tisztelettel zsebre gyűrte, feszültsége
                  megenyhülvén a kitörésben: most inkább valami lankadtságot érzett, s szeretett
                  volna itthon maradni, maga sem tudta, miért? De mikor anyja is, félénken és szinte
                  dadogva, valami tanácsfélét rebegett búcsúzóul, valami ijedt tanácsfélét, a rossz
                  emberekről, akik vannak ott künn a világban, és hogy ne hallgasson senkire,
                  senkire, és hogy mindent írjon meg haza, akármi történnék is: Imrus hirtelen újra
                  megapprehendálva fölcsapta a kalapját, és elindult a ködös, enyhe télben, reggeli
                  szürkületben, az utca hártyázó folyókái mellett, míg a kis sváb vitte utána a
                  csomagját a vasút felé; ment egyedül, és vissza se nézett!</p>
					<p>Nelli még soká állt a kapu előtt, nagy keszkenőjébe bugyolálva. A keszkenő alatt
                  még mindig ott rejtegette a Gyula levelét. Azt gondolta, hogy még az utolsó
                  pillanatban szól róla Imrusnak... s most szívszorulva nézte a távozó csinos
                  alakot, egy véletlen visszanéző pillantást, még egy utolsó tekintetet könyörögve
                  magának a Sorstól.</p>
					<p>- Még el se kísértem... Még csak a vasútig se mentem el vele... - tördelte.</p>
					<p>- Jól tetted! - mondta Cenci. - Nem kell őtet elkényeztetni.</p>
					<p>- Még mit nem? - mondta Jolán. - Gyalogolni vagy talán kocsit fogadni ebben a
                  hidegben egy ilyen kölyökért! - Jolán dúlva-fúlva ment vissza a szobába, ahol
                  Imrus csak nemrég hagyta el az ágyat; dühösen a korai fölkelésért is, noha
                  világért el nem engedte volna, hogy fölkeljen, s Nellivel és a mindig korán kelő
                  Cencivel együtt a kapuig ne kísérje az elutazót. - Erre is csak takaríthatunk! -
                  mondta, bosszús pillantást vetve az ágyra, melynek gyűrött paplana és széthányt
                  dunnái még rajzolgatták a reggeli lámpa fényében a kikelt fiatal fiútest meleg
                  körvonalait. - Takarítsunk, szolgáljuk ki, és aztán ő hálából lenéz bennünket, és
                  gorombáskodik velünk! - Jolán fölemelte a dunnát, hogy fölrázza; aztán a paplant,
                  amely még meleg volt, melyen még mintha az alvó meztelenségének illatát érezte
                  volna ebben a fülledt, reggeli szobában... s mi történt aztán vénleányi szívében
                  és mi nem? csak ráborult a vetetlen ágyra, és végigfolyatta könnyeivel...</p>
					<p>Nelli még mindig kinn állt a kapu előtt, a hidegben a nagykeszkenőben, és nézett,
                  nézett eltűnt fia után.</p>
				</div>
			</div>
			<div type="group">
				<head>A DÖME BÁCSI NYOLCSZÁZ FORINTJA</head>
				<div type="chapter">
					<head>1</head>
					<p>Imrus délben érkezett meg Pestre, és először is lakást keresett; különös ösztön
                  visszavonta a legelső pesti lakásához - az Üllői úti zsidó családnál -, amely
                  véletlenül megint kiadó volt; s noha utálta még az emlékét is, mégis kivette,
                  csakhogy ne kelljen továbbmenni és keresni. Ebédelni még a vonaton ebédelt, a
                  hazulról hozott karácsonyi süteményekből; most újra elővette a zsíros skatulyákat
                  (egyikben még a szüretről eltett szőlő is volt), de nem érzett kedvet semmihez,
                  alig várta a három órát, hogy Rosenberget fölkeresse: mert ünnep lévén, csak a
                  lakásán kereshette, s háromig még ebédelhet, és gádorosi illemszabályok szerint
                  senkit sem szabad ebéd közben zavarni. A késés azonban megbosszulta magát, mert
                  Rosenberget már nem találta otthon, s csak anyjával beszélt, egy öreg és
                  visszataszító, csúnya zsidó nővel, akinek rútsága és kellemetlensége a fiúi
                  szeretet hatalmát mérte föl, mert Rosenberg mindig a legnagyobb rajongással
                  beszélt anyjáról. Imrus szinte szédülve tántorgott ki a bűzös Dob utcai lakásból,
                  aztán egyszerre iszonyú ürességet érzett: mit tegyen most? Hideg volt, otthon
                  legföllebb télikabátban lehetett volna megmaradni; a könyvtárak zárva az ünnepek
                  miatt, még a könyvkirakatok rolettái is leeresztve. Imrus elszörnyedt önmagától.
                  Micsoda sivár élet, egyetlen emberibb érzés, természetesebb mozdulat, melegebb
                  szenzáció nélkül! Szinte vágyva gondolt Gádorosra, vágyva az asszonyi puhaságokra,
                  a varróvánkosokra az ablakon, a szekrényekben függő női ruhadarabokra: holott
                  éppen Gádoros sivársága és merevsége elől menekült most! Ó, milyen fullasztó,
                  szűkös viszonyok, milyen zsibbadt céltalanság! amihez képest enyhülés egy
                  szélhámos szelekótya bőkezűsége és zöld ifjak felelőtlen lelkesedései. Akármi,
                  csak kiszabadulni innen! az én jachtomra vár a
                     tenger!...
               </p>
					<p>De jacht nem állt elő, s Imrus végtelenül gyávának érezte magát a tengerrel
                  szemben; este színházba váltott jegyet, megspórolt ebédje s vacsorája árán, a
                  kakasülőre; két vidám lány ült mellette; két könnyű, vidám lány; a női puhaságok
                  kacagó kavargásában; és integettek és nevetgéltek rá; de Imrus zavartan
                  elfordította tőlük fejét, merev gallérában, mint egy megátkozott; s előadás után
                  elment az első ácsorgó némberrel, aki szólította, örömtelenül erőltetve az
                  ölelést, amelyről azt mondják, hogy az élet célja.</p>
				</div>
				<div type="chapter">
					<head>2</head>
					<p>Másnap megtalálta Rosenberget, de attól nem tudott meg semmi hírt. Gyula ismét
                  eltűnt, mint újuláskor a változó hold, s Rosenberg már kezdett izgatott lenni:
                  mert csakugyan mozogni kellett már valamit, hogy - mint a kiszedett Felhívás
                  harsonázta - január közepével fölzengjen a diadalmas Viharágyú! Gyula plakátok visító kampányát ígérte már erre a dátumra,
                  röpcédulák színes záporát, kolumnás Introibó-t a
                  lapokban...</p>
					<p>Rosenberg volt a papírüzletben, ahol a nyomtatványokat megrendelték: de ott nem
                  tudtak semmit Gyuláról, sőt Rosenberget kérték, hogy vegye át, és fizesse ki a
                  rendelést.</p>
					<p>Imrus és Rosenberg fölkeresték Gyulát. De a szállóban nem lakott már.</p>
					<p>- A poggyásza itt van - mondta a portás. - De a címével nem szolgálhatunk. Sőt
                  boldogok volnánk, ha uraságtok megtalálná és közölné velünk az adresszt.</p>
					<p>E sok gyanús sőt elől Miska fia a polgári civilizáció iránt
                  erős gyökerű bizalmában keresett menedéket.</p>
					<p>- Csak nem tűnhet el valaki Budapesten, a huszadik században, úgy, hogy ne
                  lehessen megtalálni! Gyerünk a bejelentőhivatalba.</p>
					<p>Adj játékot, s az Ifjúság csúf hamuja alól fölcsillog a Gyermekség boldog parazsa!
                  Imrus és barátja egy detektívregényt játszottak el: ami jó mulatság, s eredménnyel
                  is járt, mert Sherlock Holmesnak jó protekciója van a Véletlennél. Gyula be volt
                  jelentve Andrejev Mária lakásán a Garay utcában.</p>
					<p>Gyalog menve, a hosszú úton megállapodtak, hogy “joguk, sőt kötelességük”
                  ragaszkodni mindenhez, amit Gyula ígért, s igazságuk tudata éles hangot adott a
                  csengőnek, melyre Gyula maga jött az ajtóhoz, kissé különös toalettben, mintha
                  ágyból kelt volna ki, holott késő délután volt.</p>
					<p>- Lám - mondta, minden meglepődés nélkül -, az élet vígjátéka: ezek az én ifjú
                  barátaim! De én most Minotaurus vagyok a labirintusban; ami tudvalevőleg barlang
                  és börtön egyúttal. Xantippe nyilván kívülről csukta rám a reteszt: azaz a
                  házvezetőnőm, aki átszaladt a szomszédba trécselni. Asszony, asszony, mit téssz
                  ősz fejünkkel? Nézzétek meg, gyermekeim, nincs-e a zárban kívülről a kulcs? mert
                  ez is előfordul.</p>
					<p>A kulcs a zárban volt, s Imrusék bejutottak “Vanderbildt odújába”, mely alkalmas
                  volt hangsúlyozni a paradoxont, ha Gyula valóban Vanderbildt. A szoba
                  rendetlensége is méltó lett volna egy különc milliárdoshoz, s Andrejev Mihály
                  herceg, a sápadt fiúcska, vad szemekkel, de köszönés nélkül meredt egy sarokból,
                  kis ellendetektív, egy Nick Carter-füzet fölött a vendégek elé. Gyula ismét
                  háztartásban élt, különös háztartásai egyikében, ég tudja, mily manőver folytán
                  ragadva ki a Hotel költséges magányából?</p>
					<p>- Egyre megy - mondta Gyula széles gesztussal -, az ember élete belülről van, és a
                  külső körülmények mellékesek. A magamba szállás ideje volt ez. Lelki
                  forradalmakon mentem át. Ki tudhatja, hogy mi lakik benne? S vannak órák, mikor az
                  egész élet ostobasága és hiábavalósága oly rettenetes erővel markol belénk, hogy
                  mindent kiejtünk kezünkből, és nem törődünk többé semmivel. Én már túl vagyok
                  életem javán. Ilyenkor leszámolunk magunkkal, mint Szent Ágoston, s néha kedvünk
                  volna leülni a porba és sírni. Ködök közt támolyogtam, és a lélek szörnyű füstjei
                  gomolyogtak körülöttem.</p>
					<p>A szobában csakugyan olyan füst volt, hogy Imrus kényes idegzete alig viselte el;
                  de ez a füst inkább valami rossz dohánytól és füstölgő kályhától
                  származhatott.</p>
					<p>- Delphi gőzei ezek, rejtelmes jóslatokkal! - folytatta Gyula. - Hisznek az urak a
                  spiritizmusban? Én egy beteg mellett töltöttem ezeket a napokat - egy szenvedő
                  gyermek mellett - s Misire mutatott. - Kuvikos betegszoba: mi idézi jobban a
                  rémeket? Velem szellemek társalognak, élők és holtak szellemei. Nem látják őket az
                  urak a ködből? Nem tréfálok: valóban hiszek a szellemekben, mint minden nagy
                  bűnös és vezeklő. Ki hathat az Élet mélyeibe és titkaiba, ha soha nagy bűnt nem
                  követett el? Én nagy bűnös vagyok, edző férfiharcban a sötétből rám leső
                  árnyakkal.</p>
					<p>Noha a sötétből csak a kis herceg égő szemei leselkedtek, és száraz, hosszú,
                  kuncogó gyerekköhögése hallatszott a sűrű füstben.</p>
				</div>
				<div type="chapter">
					<head>3</head>
					<p>A szerkesztő és segédszerkesztője alig tudták, hogyan hozzák elő ilyen hangulatban
                  a Lap ügyét. Gyula azonban fél szóból is értett, és pillanatra sem tért ki a
                  válasz elől.</p>
					<p>- Ó, a Lap, a Folyóirat, az irodalmi Szemle! Igen, igen ez kötelességem, ez kedves
                  tervem, sőt ez vezeklésem egy aktusa. A világért sem akarok lemondani róla:
                  szegény Lacim halottaiban is megátkozna. Uraim, egy vallomással tartozom önöknek:
                  a Folyóirat eszméje nem tőlem származik; egy rég elhalt szegény költő barátom
                  életének nagy ábrándja volt ez! Bizonyos okok az én vállamra lökték a terv terhét,
                  már morális értelemben véve: felelős vagyok érte a halottnak. A halottakkal nem jó
                  kikezdeni. S szegény Laci különös körülmények között halt meg, tragikus halállal,
                     nem természetes halállal! - Gyula hangja jelentősen
                  elváltozott, szemei sötéten villogtak, s még fehér fogsora is fölcsillant a
                  homályban, mintha vicsorítana. De rögtön elfordította a témát: noha nem vissza a
                  lap ügyéhez. - Ne többet ezekről: hagyjuk a Múlt kísérleteit! Csevegj inkább
                  magadról, Imruskám: hogy érezted magad nagyapád házában, famíliád meghitt
                  légkörében?</p>
					<p>- Rosszul! - felelte Imrus, hirtelen s őszintén: oly szükségét érezte, hogy
                  kitárulhasson! Nem állt-e kamaszkorának hőse előtt? Nem volt-e mellette egy
                  idősebb ember, aki megérti, akinek panaszkodhat? Gyula nem elfogult! Gyula szabad
                  szellem! Gyula maga legnagyobb ostorozója a korhadt s elmaradt
                  hivatalnokfajnak!... Imrus kiömlött, igazi keservvel, noha tudákos és túlzó
                  szavakkal, mint ifjú szociológ. Imrus corjoláni hőstetteit zengte: mert nem volt-e
                  hőstett, odavágni modern prófétaként kemény kasztunk reprezentánsának, ki még
                  hozzá nagybácsink: “Halálfiai vagytok mindannyian”!</p>
					<p>Ám Gyula túlszállt a szociológián: metafizikai hangulatban lévén; s különös
                  balzsamot csepegtetett Imrus sebeire.</p>
					<p>- Halálfiai vagyunk mind, kedves gyermekem, együtt és egyenként, csoportban és
                  individuáliter: nem érdemes törődni semmivel! - Valódi vezeklő, Gyula hajlandó
                  volt az egész életet semmibe venni; s mit is számít ez a pár év, akármilyen, az
                  Örökkévalóság űre mellett? Vezeklőből könnyen lesz prédikátor, rendesen egy
                  elrontott élet textusával; de Gyula erényt csinált a szükségből. - Mennyire
                  tisztelik az emberek az életet! Milyen óvatosan bánnak vele! milyen komoly,
                  fontoskodó szertartást csinálnak belőle! Én csak az álmokat tisztelem! Mi csak az
                  álmokat tiszteljük! S tán épp ezért vagyunk mi is kultúremberek és nem ők!
                  Tisztelni az álmokat: ez tán a kultúra!</p>
					<p>- Úgy van! - kiáltott Imrus. - S az álmok tiszteletében indul a Viharágyú, az élet felhői ellen, megmezteleníteni a csillagokat.</p>
					<p>- Ó, a költő! - honorálta Gyula. - De valóban: az élet felhő; szürke semmi, melyet
                  a szél is elvisz. Szegény apád jut eszembe, az én drága Miska barátom, aki annyira
                  tisztelte ezt a semmit. Ma szellemjárások napja van. Hol ő már, szegény Miska?
                  Mondják, az vitte a sírba, hogy egy embert halálra ítélt ártatlanul. - Gyula
                  furcsa hangsúllyal mondta ezt: mintha neki kéne legjobban tudni az igazságot. - De
                  hát oly fontos az élet? újból kérdem. A bíró elfelejti, hogy egy magasabb fórum
                  már eleve halálra ítélt mindnyájunkat: s talán senkit sem ártatlanul. E szép
                  polgári máz alatt talán mind vadak és gyilkosok vagyunk. És ha megfordulsz is
                  sírodban, kedves Miskám, ki a polgári Rend embere voltál! - Gyula valóban
                  szellemekkel társalgott. - Meggyújtsam a lámpát? Ó! költőkhöz a félhomály
                  illik!</p>
					<p>S Gyula fölmagasodott e clair-obscurben, szónoki gesztusokkal.</p>
					<p>- Hát igen: az álmokat tiszteljük! Egy meggyilkolt költő álma: nem szimbólum ez,
                  költő urak? Az élet tűnő semmi: csak fontoskodó nyárspolgárok veszik komolyan. Az
                  álom maradandó: csillag a felhő fölött...</p>
					<p>Rosenberg azonban óvással élt: nem állhatván ellen az elvi vitának, noha praktikus
                  kérdések sürgették. Tiszteljük az álmokat, igen! de mily kultúra volna az, amely
                  nem tisztelné elsősorban az életet?</p>
					<p>- Persze, vannak még vad ösztöneink: de nem arra való a kultúra, hogy kiirtsa
                  őket?</p>
					<p>- Ó, gyermek - karikázott Gyula a sötétben vörös szivara hegyével -, mit tud ön a
                  kultúráról? Nézzen a dreadnoughtokra, nézze Krupp ágyúit! Ez a modern kultúra! Ez az élet tisztelete! Nem
                  fáztok, gyermekeim? A kályha füstöl, s én hadat izentem az emberi kényelemnek. Én
                  vezeklő vagyok, de vendégeim ne dideregjenek! Parancsoltok egy kis konyakot?</p>
					<p>- Télikabát van rajtunk! - tiltakozott Imrus, de már csobbant valami sötét nedv,
                  vizespohárba, mert más nem akadt a vezeklőnél.</p>
					<p>- Velencei üveg méltóbb lenne: de az én életem puritán! - S a grandiózus mozdulat,
                  amivel a vizespoharakat egyujjnyi tartalmukkal átnyújtotta, különös idegenséggel
                  ütötte meg Imrust, akár egy hamis hang. Ajkához emelte az italt, de az váratlanul
                  karcolta a torkát, mintha nem is konyak, hanem rum volna. Imrus köhögni kezdett, s
                  a kis herceg, mint aki csak e jelszóra várt, hatványozva visszaköhögött a sötét,
                  hideg és füstös szobában.</p>
				</div>
				<div type="chapter">
					<head>4</head>
					<p>De Rosenberg nem engedhette át az utolsó szót a barbár ágyúknak: s újra előtérbe
                  nyomult az Elvi Vita; füst a füstben, noha témáját fontossá avatta az idő. A téma
                  a modern militarizmus volt; mert való igaz, hogy a kormányok sosem költöttek
                  többet a fegyverkezésre, mint ez időben. De micsoda militarizmus volt ez? egy
                  gépé, melyet nem lehetett elzárni elég hamar! egy továbbfejlődő vad csökevényé,
                  melyhez “nemzetek lelkének” többé semmi köze. Rosenberg legalább így vélte: a
                  dreadnoughtokban és Krupp szörnyeiben megannyi túlhaladott vagy későn született
                  mammutot és Leviathant látva; s Imrus irodalmi érvekkel támogatta ezt az
                  álláspontot: mert mi tükrözi a nemzetek lelkét, ha nem az irodalom? Az irodalom
                  pedig, ünnepi ódák s iskolai olvasókönyvek híján, csakugyan túl volt már a halni vagy ölni hazafiságán. Ész és szellem, legalább a Viharágyú européer ifjaié, csak megvetéssel nézhetett le
                  erre. De mire képes egy ügyvéd logikája, még ha vezeklő is? Gyula legyintett észre
                  és szellemre, nem sejtve, hogy filozófiák eredményét vonja le. Szép az ész és
                  européerség: de mélyebb rétegek vannak bennünk és alattunk. Mit tudják az írók, mi
                  szunnyad a tömegekben? Mit tud a barlang száját elfüggönyöző virág a tigrisről,
                  aki ott benn alszik? Gyula mandzsu puszták rémeit idézte: csak tegnap játszódván
                  le az orosz-japán dráma.</p>
					<p>- És a boxerlázadás Kínában! De mért menjünk oly messze? Szegény Lacim árnya itt
                  leng, véres sebbel a szíve táján.</p>
					<p>Ám az ifjú européerek nem ijedtek meg a barbárság kísérteteitől, melyek úgyis
                  Ázsiából szálltak, vagy félvad Balkánról, vagy cigányok s parasztok rémtettei
                  felől: lám mindenütt, ahol legmesszebb a Kultúra!</p>
					<p>- El tud ön képzelni még egy háborút Európa művelt államai között? Hiszi, hogy
                  képes volna egy igazi kultúrember ölni?</p>
					<p>E kérdés volt az első lépcső a vigaszfölény emeleteire, melyet Gyula még a
                  posványban is meg bírt építeni.</p>
					<p>- Gyermek, ismeri ön a világot? Mit tudja az ember, mire képes? - Gyula póza
                  byroni volt, fiatal korának divata szerint. - Ha egyszer kitörnek a vad vágyak, a
                  kultúra inkább szabadít, mint gátol! “Mi kultúremberek” veszedelmesen mentek
                  vagyunk minden előítélettől. Milyen szesz az, amit meg ne innánk? mily gyalázat,
                  ami nem ingerel? Merő gyávaság, ha mindent ki nem élünk: szerelmesei az Életnek,
                  akár az Asszonynak! - Én magam, ahogy itt állok előttetek, talán a legaljasabb
                  bűnös vagyok! - Gyula semmitől sem látszott megriadni, s Imrus az írókra gondolt,
                  akik mindent átélnek hőseikkel, gyilkosságokat és aljasságokat is. Imrus
                  megborzongott: mert nem volt-e meg benne is ez a rettenetes mindenre-vágyás, bús
                  szürkeségéből? Imrus a versírást is a bűnözés egy módjának érezte most: mit ér a
                  vers, ha nem annyira új, hogy valóságos bűn? ha nem volna benne valami
                  bűnféle?</p>
					<p>Az ablakot föl kellett nyitni: kévékben tódult ki rajta a füst. Gyula azonban
                  tovább villogott.</p>
					<p>- Igen, igen, kitörni létünk korlátaiból, bármi áron! Vagyis inkább elérni a
                  korlátokat, hol őrt áll a tilos! Nemi dolgokban már praktice minden szabad,
                  ugyebár? - Gyula, imént még vezeklő, tetszelgett a Bűn apostolának szerepében, s
                  váratlan megpattintva egy tányértalan, piszkos villanykörtét, a fölvakult fényben
                  néhány különös képet szedett elő zsebéből, amiket tán egy éji kávéházban vásárolt
                  dugva, s amik most hivatva voltak a teljes nemi szabadságot jelképezni az ifjak
                  előtt, kik igyekeztek, mint modern emberek, álszemérem nélkül nézni rájuk. - Ó! a
                  természetben nincs morál! Minden kultúrán túl bennünk liheg az ősállat: ölelni!
                  ölni! harácsolni! - Hirtelen elrejtette a képeket, mert a fekete szemű Misi
                  odalopózott, s átpillantott a hóna alatt. - Nem neked való ez, gyermekem!</p>
					<p>- Úgyis láttam - mondta Misi inkább magának, s megint világos lévén, visszabútt
                  Nick Carterhez. Imrust különös érzés fogta el: gyermekkorára gondolt, amikor Gitta
                  mesélt neki ijesztő és titkos dolgokat, s a szíve dobogott. Rosenberg azonban
                  kissé meg volt botránkozva: ő más tárgyalásra jött ide! Rosenberg legmélyében
                  csupa erkölcs volt, rabbiősöktől öröklött lelki tisztasággal. Rosenbergnek nem
                  voltak előítéletei, s minthogy romlottnak tartotta a mai társadalmi berendezést,
                  könnyebben megbocsátotta, ha a szegény lopott, mint ha a gazdag örökölt. De
                  mindezt a logika nevében, mert Rosenberg logikus volt, azaz talmudista; s a
                  logikátlan bűnök menthetetlenek voltak előtte. Gyula pedig logikátlan bűnökről
                  beszélt, értelmetlen szörnyűségekről...</p>
					<p>- Szörnyűség, megengedem, de az ember szörnyű; legalább, ha szabad, és senki sem
                  látja. Emlékszel arra a bugyellárisra, amit valamikor játékból a kapu elé raktatok
                  ki, Imrém? - Gyula a bácsi kedélyes pózában idézte föl e bugyellárist: ami elég
                  különösen hatott, mert ez most a Bűn szimbóluma volt: melyért mindenki lehajlik a
                  sárba, ha nem látják!</p>
					<p>- Nem a Bűnért, hanem a Pénzért: nagy különbség! - kiáltott Rosenberg.</p>
					<p>- Ó! egy kis lopás, sikkasztás, váltóhamisítás... - csúfolódott Gyula.</p>
					<p>- Ezek csak a társadalmi igazságtalanságok természetes korrelatívuma.</p>
					<p>- Ki tudja? A nagy tolvajok a lopás gyönyöreért lopnak: akár a kleptomániás
                  úriasszony az áruházban. Kijátszani a világot és nevetni: hatalmas gyönyörűség! S
                  a veszély élvezete! Ki él, amíg ezt meg nem próbálta?</p>
					<p>- De ez még nem öldöklő ősállat! - mozdult Rosenberg filantrópiája. -
                  Gyilkosságokról, háborúkról volt szó: emberi életek kioltásáról! Minden relatív
                  lehet: de az élet nem az! A “minden szeszek szomja” is megtorpan a vér előtt: a
                  vér “különös nedv”!</p>
					<p>Gyula mosolygott az advocatus diaboli
                  [62] mosolyával: valaki, akit már a legvadabb gyanúk
                  szárnya is ért; nagy titkok embere.</p>
					<p>- Kedves barátom, a vér egészen rendes nedv, amit a kémikusok vegyelemeztek, mint
                  más folyadékot. - S Gyula fantáziája elröpült: Róma cirkuszaiba, középkori várurak
                  kazamatáiba, VI. Sándor pápa asztalához, szicíliai vendetták felé! Mily
                  nyomorúságos a mi szürke életkímélésünk, a szabad szenvedélyek szabad kitörése
                  mellett! Azok az emberek éltek! és haltak, ami
                  hozzátartozik! mi már sem élni, sem halni nem tudunk, hacsaknem versben és
                  regényben. Valaminek kell jönni: háborúnak! vagy forradalomnak! Gyula tele volt a
                     res novae éhével: mi elfog minden Catilinát, ha üres a
                  zsebe. Üres zseb, mint üres gyomor, vad álmokat okoz; de a vad álmok ezúttal
                  elméletnek öltöztek: melyben még lehet is valami igaz. Az ifjú fülek edzve voltak
                  különös elméletekhez. Próféták az erkölcs csődjét prédikálták: annyi bizonyos,
                  hogy valaminek jönni kell! S az őszintén-gyilkos korok talán jobbak voltak, mint
                  ez a mai levegőtlen fülledés. Magyarország kiábrándulva legdédelgetettebb
                  álmaiból, közömbösen ment már sorsa felé; s az ifjak, nem érezve honficélt, vakon
                  lihegtek világélményért. Rosenberg erős volt, emberi és pozitív ideálokkal,
                  melyekben faja is meglelte szerepét s csillagát; de Imrusban faj, sors, hagyomány,
                  logika, szomjak és nevelés, erkölcsök és emberi ideálok, múltak tisztelete és
                  jövők álmai, minden összekeveredett, ellentmondott... A fantázia vitte: azaz az
                  irodalom egyetlen s túl könnyű papírvitorlája. E vitorlához fútt szelet Gyula is,
                  fantasztikus elméleteivel, mind messzebb és messzebb röpítve egyúttal a praktikus
                  szót, mely egyre az ifjú szerkesztők nyelvén ült: mert szép az elmélet, s izgató a
                  vita: de ők most másért jöttek! Gyula azonban nagy mester volt ily praktikus témák
                  kivédésében: lévén bő gyakorlata, különböző hitelezők hadaival. Gyula megmaradt az
                  elméletben: mely most saját életének elméletévé lett; mert nem volt-e ő épp az,
                  aki nem hajolt meg a szürke kor szürke istenének? aki fölrúgott mindent, kiélt
                  mindent, s meghódított mindent!</p>
					<p>- Higgyék el, bűneinkre büszkébbek vagyunk, mint erényeinkre! Nagy bűnös vagyok: s
                  ezt a tudatot nem adnám semmiért. Mindent kárpótol ez! - kiáltott, s akkor
                  váratlan és paradox módra, mintegy szélhez a zápor, rájött a zokogás; idegei már
                  roncsoltak voltak, s az italt sem bírta, mint régente. A szürke hajú férfi
                  odaborult az asztalra a zavart ifjak előtt; majd hirtelen fölszárítva könnyét,
                  előkelően bocsánatot kért: - Ne csodáljátok, barátaim, borzasztó ez, ilyen korban
                  élni... ilyen sivár és üzleti korban, ahol a pénz a minden: ha van pénzed, isten
                  vagy, a nélkül kutya se. - Imrus és Rosenberg egymásra néztek, Gyula azonban
                  teletöltötte vizespoharát a rummal, s fölkapta: - Vannak napok, amikor minden
                  körülzsong, ami szívünket ríkatja. Itt vagy te, édes Imrém, s ha arcodat nézem,
                  anyád arcát látom. És még nem is kérdeztem, hogy van ő? életem nagy szerelme,
                  távol álma! - S prüszkölve, cikákolva fölhajtotta a vad kormos italt.</p>
				</div>
				<div type="chapter">
					<head>5</head>
					<p>- Te gyerek, mért nézel úgy? - riadt egyszerre Misire. A kis herceg egy
                  fazsámolyon, egészen behúzódva a sarokba, Nick Carter pajzsa mögött, félénken és
                  mégis kihívóan vetette vissza fekete pillantását.</p>
					<p>- Mama majd haragudni fog! Alig maradt az üvegben.</p>
					<p>- És mi közöd neked ahhoz? - Gyula különös reakcióként, féktelen dühbejött. -
                  Nézze meg az ember a nyavalyás porontyot! Alig jár bele hálni a lélek, és beszélni
                  mer! Te, ha egyszer megkaplak! Mi a te életed? Egy véletlen adta, egy véletlen
                  megint elveheti! Fattyú vagy, tudod? fattyú! a véletlenség gyermeke! - Gyula
                  ordítva s kissé bizonytalan, de azért erős mozdulattal megragadta a kisfiú
                  karját. - És a tüdővész lakik benned, tudod, mi az? A halál kutyája ugat belőled -
                  mondta, amint a kisfiú ismét vad, ijedt köhögésben tört ki. - És én, tudod, mi
                  vagyok? Istened vagyok, aki az életedet adtam! Talán egyszer nem törődöm
                  semmivel, és istened leszek újra. Nem hallottad, hogy én már embert is öltem? Mi
                  a te életed? Egy szorítással megfojthatlak, akkor aztán mehetsz panaszra a céda
                  anyádhoz! Ti, sorsom megrontói!</p>
					<p>És valóban megmarkolta a fiú nyakát, mintha meg akarná fojtani. Sikoltás és
                  köhögés egyszerre buggyant föl a vézna torokból.</p>
					<p>- Mama! mama! - kiáltott a gyermek; szemei mint fekete gombok duzzadtak ki.
                  Már-már közbe kellett volna lépni; de ajtónyílás és léptek zaja hallatszott künn:
                  s erre Gyulát egyszerre mintha kicserélték volna! A roham véget ért. Hirtelen
                  eleresztette a kis nyakat, s mint a hangulat Fregolija, fölényes és kedves
                  mosollyal fordult az ifjakhoz.</p>
					<p>- Ó, dehogyis bántanám: a gyermeket, aki drága Miskám nevét viseli! De látjátok,
                  mily szörnyű az Ember, s mily csodálatos dolgok laknak benne! Egy pillanatban
                  majdnem megfojtottam. - Gyula az előszoba felé fülelt, visszanyerve, mintegy a
                  veszély percében, teljes grandezzáját. - Nagyon örültem, kedves barátaim, hogy
                  láthattalak. Sajnos, most búcsúznom kell tőletek, mert várok valakit... egy nőt! -
                  tette hozzá súgva, hogy Misi ne hallja. - Ó, üzleti ügyeinket legközelebbre kell
                  halasztanunk! Én magam kívánom legjobban, hogy mentül előbb legyen: a fő a
                  gyorsaság. - Az ifjak már az előszobában voltak, ahova Gyula kituszkolta őket,
                  miután a hazatérő Xantippe léptei a konyha felé haltak el. S ekkor különös
                  fordulat történt. - Pardon, várjatok csak kicsit! - Az előszobában egy széken, egy
                  odadobott női vállkendő s erszény hevert, amit Gyula egy pillanat alatt meglátott,
                  fölkapott, fölnyitott, mielőtt az ifjak hátranéztek volna. Imrus egyszerre
                  kábultan érezte, hogy pénz van a kezében, amit Gyula nyomott bele, egész
                  ötletszerűen és váratlanul, emfatikus gesztussal és suttogva: - Váltsátok ki a
                  nyomtatványokat! Majd holnap adsz nyugtát! - mondta, a fiúnak egy megdöbbent
                  mozdulatára. - Kiben bíznék meg, ha Miskám fiában nem? Szervusztok, gyermekeim!
                  És az Előfizetési Felhívást osszátok szét mindenütt, ahol csak tudjátok! S már az
                  utcán voltak, mind a ketten kissé szégyellve magukat egymás előtt, szótlanul,
                  bensőleg kavarodva, talán megingott bizalommal Gyula iránt, noha másrészt
                  fölgyulladt fantáziával is: mert mégiscsak különös és érdekes ember ez!</p>
					<p>- Dosztojevszkij-alak! - jellemezte később Rosenberg, s ez az irodalmi etikett
                  inkább fölemelte Gyulát: mert mit nem igazol egy irodalmi etikett? S
                  “Dosztojevszkij-alak” mégis bizonnyal modernet jelentett, forrongót.</p>
					<p>- Ó, hisz egész mai életünkben van valami az orosz regények levegőjéből! S a
                  magyar lélek különösen lázas és gyötrött, mint az orosz. Mennyi erjedés, küzdés s
                  lelki züllés, talán épp a legnemesebbekben! - Imrus kitaszított és lázadó volt, s
                  szívesen sorolta magát is a nemes züllöttek közé. A szőlőszemnek is van “nemes
                  rothadása”, mely csak ízesíti: ám pénzügyi hátvédnek nemigen biztató egy züllött
                  regényhős. Rosenberg érezte ezt; de hát Gyula a végső percben csodálatosan talpra
                  állt, mint egy macska; s mit volt tenni vagy veszteni? Reszkető elszántsággal
                  váltották ki a nyomtatványokat; s a Viharágyú előfizetési
                  felhívása húsz ideges ifjú ujjai közt, s még az egyetemi fekete táblán is, a
                  beírási hirdetmények mellett, ott zászlózott másnap.</p>
					<p>A többit, kissé rossz lelkiismerettel, a jövőre bízták, amelyért harcoltak.</p>
					<p>- Ó, hiszen oly szomj van a lelkekben! Csak egyszer a hangunkat meghallják! Csak
                  az első számunk megjelenjen! - Azonban a naptár számai nőttek, mint egy közelgő
                  hadsereg a láthatáron, s a zászlózó fehér papírlap a bűn és kockázat fényében
                  látszott csillogni, mintha nem is az Imrus naiv és bizakodó szavai volnának
                  rányomtatva, hanem valami a Gyula kétes és tisztátalan csillogásaiból. Imrus mégis
                  a vánkosa alá vitte ezt a bűnt, mint babáját a kislány, s körültáncolta, mint
                  indián a zsákmányt: mert nem volt-e ez jövő és ifjúság, élet, szabadság, kultúra
                  és egyetlen remény? Imrus ragyogott, mint tragikus hős, dicsősége peripetiáján,
                  néha föloldódott társai közt, sőt lányok által is körülrajongva, kik most már mind
                  ismerték az egyetemen, s szenvelgett kéziratokat dugdostak kezeibe, miknek Imrus
                  szigorú és megvesztegethetetlen bírája volt. De a Naptár hada fenyegetett, s a
                  tragikus hős érezte a bukást: mert a pünkösdi királyságnak vége szakad aznap,
                  mikor a kitűzött határidő elmúlik, anélkül hogy a lap megjelenne. Hogyan kerüljön
                  azontúl még társai elé?</p>
					<p>Nyilvánvaló volt, hogy Gyulához kell elmenni még egyszer, minél előbb: de valahogy
                  épp ez látszott legnehezebbnek. Gyula szimbólumává lett mindannak, ami szokatlan,
                  rendetlen, bűnös volt az egész ügyben, ami nem szolid, ami beválthatatlan; s
                  különös vonatkozásokban a gádorosi átkokkal is. Imrus napról napra tolta az újabb
                  lépést. Rosenberget most, az iskolai munkák elkezdődvén, egész nap lefogták
                  tanítványai, s Imrusnak egyedül kellett menni! Az is nehéz volt, egyedül szóba
                  hozni, sőt forszírozni praktikus és pénzbeli ügyeket: Imrus úgy érezte magát, mint
                  Nelli, mikor a borszenzált kellett kikísérni a pincébe. Imrus valami rossz szagot
                  is érzett; valami úri ösztön lázadt benne, amint a Garay utcai lakásra s Gyula
                  egész miliőjére gondolt: noha egy lelkes demokratához bizonnyal nem illett ily
                  érzés.</p>
					<p>Imrusnak végül is gyám és kísérő kellett: ami egyébiránt elég könnyen akadt, mert
                  ki ne lett volna kíváncsi a “munkatársak” közül Gyula “odújára”? Gyula, mint
                  “Dosztojevszkij-alak”, már legendává lett, s ez a század eleji szomjas fiatalság
                  kapva kapott az emberi szellem legendáin. Schmitt Jenő például, a filozófus,
                  akihez néha szintén eljártak, éppúgy legenda volt köztük, mint Gyula: s talán nem
                  kevésbé fantasztikus. Imrus hát nem ment egyedül Gyulához: az “újságíró” és a
                  “tolsztojánus” csatlakoztak; egyik, szenzációs riportcikket ígérve a Viharágyú kiadójáról, “valamelyik lapban” - ami reklámnak
                  is jó lesz -, másik, eszmeibb szándékkal, vitázni s talán a gnózis
                  [63] számára nyerni új hívet Gyulában: mert nem halt
                  ki az apostolok faja.</p>
					<p>A látogatást ebédidőre tűzték ki, hogy biztosan otthon érjék Gyulát; s Imrus égő
                  izgalommal ébredt: mintha minden ez egyetlen naptól függne! Mit csináljon délig?
                  Hogy tudja az időt eltölteni? Nem akarózott fölkelni a hideg szobában; már tíz óra
                  rég elmúlt, s ő még mozdulatlan és utálkozva nézte az ágyból vizsgálati könyveit
                  s jegyzeteit, melyek könyvespolc híján valami pokróccal leterített gyalulatlan
                  deszkaládára voltak fölrakva, s melyeknek mostanában feléjük se nézett... Ó, olyan
                  tehetetlen volt! S akármire gondolt, csak bántotta... Egyszerre hangos kopogás
                  hallatszott az ajtón, mint a végzet kopogása, s a szállásadónő lánya, amaz
                  értelmes és csúnya kis zsidó lány, diadalmasan rikácsolva nyújtott be a keskeny
                  szoba asztalára egy összehajtogatott papírdarabot:</p>
					<p>- Távirat érkezett Sátordy Imre úrnak!</p>
					<p>Imrus kiugrott a hidegbe, s már tépte és olvasta: “Délben
                     érkezem, vonatnál várj, Döme!” Imrus első gondolata villámgyors számítás
                  volt s váratlan öröm, hogy így alig fél órát tölthet Gyulánál; csak azután ért rá
                  elcsodálkozni: mi történhetett Döme bácsival?</p>
				</div>
				<div type="chapter">
					<head>6</head>
					<p>Ez a történet rég elkanyarodott Sótról, noha Döme még élt; de lehet-e ezt életnek
                  nevezni? Az öreg, mikor utoljára hazaért Gádorosról, leült a kanapéra, mintegy
                  elfáradva, s azóta föl sem kelt, legalább szimbolikusan így lehetne mondani;
                  fejéből egymás után röppentek ki az élet gondolatai és törődései, mint a madarak a
                  nyitott kalitkából. Ahogy szóról szóra is elröppentek a Döme madarai, mert a vén
                  Bábi egyszer nyitva feledte a madaras szoba ajtaját: a legszebbek elszálltak, s a
                  többit Döme mérgében utánuk eresztette. Döme már semmivel sem törődött: a
                  háztartás most teljesen a togyogó Bábira maradt, aki pedig süket volt, s
                  érthetetlenül szórakozott. Noha gondot alig jelentett ez a háztartás: mert az
                  ebédet a Mexikóból hozták, s Döme már csak a Rót kosztját szidta. A ház
                  lehetetlenül piszkos volt és düledező; a pince be is dőlt, s Döme azt se bánta;
                  borait eladta, s most azt is Róttól hozatott, üvegenként rakva el a madaras
                  szobában. A város egyszer leírt, hogy a pincét meg kell csináltatni, mert a felső
                  utca omlik fölötte, ahol a kocsik jártak; ez volt Döme utolsó nagy mérge. Akkor
                  kiadta a Miska-féle lakást, lihegve a pénzért, mintha az éhenhalástól félne:
                  holott mire kellett már neki a pénz? Néha ajándékot küldött Gádorosra, s egy-egy
                  aranyat Imre napján, amit Cenci egy pincetok vörössel viszonzott. Döme
                  visszaküldte a pincetokot, de egyébként nem látszott gondolni a gádorosiakkal, s
                  Noéminek és Gittának, valamint összes többi keresztfiainak és keresztlányainak
                  éppúgy megküldte a névnapi aranyakat, mint Imrusnak. De másként nem tartott
                  senkivel, nem is ment sehova, s még reggeli sétáit is elhagyta.</p>
					<p>Őhozzá se jött senki. Lakója egy gyermektelen házaspár volt: a megyei levéltáros,
                  kit történettudósnak is tekintettek, s ki minden hó elsején megjelent Döménél,
                  egészsége iránt érdeklődött, s átadta a lakbért. Döme sohasem terelte politikára
                  a beszédet; újságját is beszüntette, rossz szemét okolva, de a Körbe se járt,
                  mióta Zsinkó bácsi, a kanonok meghalt. Semmi sem érdekelte. Minden rosszul ment.
                  Kossuth fia Ferenc József minisztere volt még, s az országot gyalázatosan
                  elárulták. A szalmaláng közönybe és undorba veszett, mely szürke, mint a hamu s
                  fekete, mint a korom; a fiatalok halvérűek, s az öregek “halnak, egyre halnak”:
                  Döme már csak másodmagával volt Sóton “nagy idők tanúja”. Döme többé nem vágyott
                  ki házából, mint a halott nem vágyik ki a sírból.</p>
					<p>Vadászatról szó sem volt többé: a halott Zsónnak már nem is volt utóda. Különös
                  dolog: Döme mégis olykor látta még Zsónt, s néha szólította, leggyentve a
                  légycsapóval. Máskor meg, mintha lovak álltak volna a ház elé, Püspök lovai, noha
                  Püspök már nem is létezett: egy nagy fiákerosvállalkozó vévén át a firmát. Olykor
                  Cenci hangját is hallotta Döme, mintha parancsokat osztogatva, lekászálódott volna
                  a kocsiról: pedig, mire az ablakhoz ment, már csak egy idegen szekér állt ott,
                  talán fát hozva a levéltároséknak. Cenci már nem ment Sótra, s Döme sem Gádorosra,
                  sőt Harkányba sem utaztak többé, hogy találkozzanak, s mintegy összebeszélve, nem
                  is hívták egymást: csak panaszkodó s gratuláló leveleket váltottak. Cenci
                  haszontalan költekezésnek minősítette az utazást. Döme pedig méregbe jött a
                  gondolatra is: nem való már az neki! Noha a fecsegő Csontváry doktor, kinek
                  kétkerekű kordéja még meg-megállt a zöld kapu előtt, éppen Döme egészségére való
                  tekintettel tartotta volna fontosnak a levegőváltozást.</p>
					<p>Dömének tulajdonképp semmi baja sem volt: szervezete bámulatos szívóssággal bírta.
                  Mégis a beteg ember benyomását tette; s Csontváry zavarban volt betegsége előtt.
                  Nem hal meg az ember, amíg nem mond le az életről, vélte az agg Goethe: s talán
                  nem is a betegség halálos, hanem a lemondás. Dömének nem sok évet jósoltak már:
                     a facies Hippocratica
                  [64] megelőzvén a causa
                     mortis-t.[65] Csontváry a kedélyről beszélt,
                  melyet humor-nak is neveztek a régi orvosok, s bizonnyal
                  összefügg a test nedveivel. Döme azonban hallani sem akart testének építéséről,
                  éppoly kevéssé, mint házáéról: minek az már erre a rövid időre? Akkor Csontváry
                  társaságról vagy gondviselőről kezdett beszélni: valaki kellene, aki vigyázzon az
                  öregúrra, mert hisz, ne adja Isten, ágynak eshet, s a vén Bábi már semmire se jó.
                  De különben is: a magány nem való az embernek; legalább Csontváry úgy vélte, aki
                  ugyancsak követte ebben a saját receptjét, folyton látható lévén utcán-teren,
                  otthon is tizenkét tagú família várta. Csontváry miatt akár meg is házasodhatott
                  volna Döme, amire példát adott Jókai, mert “öreg ember, nem vén ember”: de
                  legalább vegyen magához valami rokont, egy unokahúgot, hisz van elég!</p>
					<p>- Ott van a Rácz Cencinek két lánya is, Gádoroson; már a hajadon is elég vénecske:
                  küldje el azt! - Csontváry nem érthette, mért “gurul dühbe” Döme a gádorosiaknak
                  csak említésére is: vén rigolyás! Dömének nem kellettek Cenci lányai: Nelli nem -
                  mert Nelli, Jolán, mert nem Nelli; ami mégiscsak logika. Csontváry ekkor Erzsit
                  kezdte tudakolni: kiről csak annyit hallott, hogy Szakolcán van. Döme közömbösen s
                  mogorván felelgetett; míg a dolog egyszer váratlanul aktuálissá vált.</p>
				</div>
				<div type="chapter">
					<head>7</head>
					<p>Döme egy éjjel, még őszelőn, heveny gyomorgörcsre ébredt, és vén plédje alatt vagy
                  hatszor is ki kellett mennie, végig a folyosón, a hűvöskék holdban. Másnap már
                  alig tudott járni, s Bábi lecipelte a padlásról a Leibstuhl-t,[66] s bekészítette a szobába,
                  aztán rázárva Dömére az ajtót, a doktorért szaladt. Csontváry dühtől toporzékolva
                  találta a rabot, s azonnal kijelentette, hogy ez így nem mehet. Kórházról Döme
                  hallani sem akart - soha semmiféle atyafisága nem feküdvén kórházban -, s
                  Csontváry még aznap sürgönyt menesztett Erzsihez Szakolcára, noha bizonyos
                  lelkiismereti aggályokkal: mert dizentériáról is lehetett szó. Csontváry azonban,
                  egyszerű meghűlést jelentett, mely csöppet se ragályos, bár ily agg korban már
                  veszedelmes lehet.</p>
					<p>Erzsi azonnal szabadságot kért, és megérkezett; Döme mindenbe beletörődve fogadta.
                  Erzsi gondozásba vette a kulcsokat, sőt tüntetőleg még a Leibstuhl-t is, mint igazi betegápoló mártír, s az első napokat avval
                  töltötte, hogy fölfedezze és elmondja Dömének, micsoda hanyagságokat és piszkot
                  talált a Bábi régime-je után. Döme nagyokat nyögött,
                  jajgatott a dunnák között, és nem felelt semmit. Döme, mint Hektór hajdan,
                  semleges volt a harcban, mely hullájáért folyt. Asszonyi hatalmak harca volt ez.
                  De az istenek is beavatkoztak, Csontváry szerepelvén Merkurjuk gyanánt, ki
                  harmadnapra mégis megállapította a dizentériát. Erzsi nem rendült meg a rémhírtől
                  önfeláldozása piedesztálján, sőt bizonyos elégtételt érzett, egy hősnő jogaival,
                  noha valamelyest mégis hátrált: legalább a Leibstuhl ez
                  időben megint visszaesett a Bábi piszmogó gondjaiba. Erzsi nem félt a fertőzéstől,
                  s alig tételezte föl önmagáról, hogy ő is beteg lehet: de maga a “ragály” szó
                  valami babonás irtózatot keltett benne: fölfokozván heroinöntudatát, ahányszor a
                  Döme küszöbét átlépte. Meg sem állhatta, hogy ennek kifejezést ne adjon a beteg
                  előtt, ki alig-alig mordult föl már zordon fektéből, inkább Csontváryra:</p>
					<p>- Minek gyógyítasz már engemet, doktor?</p>
					<p>De mikor Erzsi előtte állt, az Irgalmas Türelem pózában - rántott levest tukmálva
                  rá, vagy vörös bort a Cenciéből, amit most szakmányban kellett innia, orvosi
                  rendeletre, úgyhogy már a szagát is utálta, tragikusan, mert annak előtte nagy
                  méltányolója volt a nemesebb évjáratoknak, s Cenci most a legjobb dugdosottból küldött -, Döme hálátlanul riad rá, mintha
                  Erzsi gyűlöltetné meg vele a bort s az egész világot.</p>
					<p>- Mit strázsálsz itt engem örökösen? Azt hiszed, már dögrováson vagyok?</p>
					<p>- Ó, Isten óvjon, kedves bácsi, hogy mondhat már ilyet? - tiltakozott Erzsi kissé
                  sértődötten; de a kikoplalt öreg, ki görcse szüneteiben semmi fájdalmat sem
                  érzett, házsártosan mordult vissza:</p>
					<p>- Adj enni, kutya bajom!</p>
					<p>Gyengesége hasztalan hazudtolta: Döme szívós erőt szívott, mint a vén fa, régi
                  gyökerekből, s már gyógyult is, szinte dacból, mihelyt akarta; görcsei megszűntek;
                  egy nap felöltözött, s a karosszékbe ült. Erzsi komplikált érzelmekkel kísérte e
                  látványt: rá már nem volt szükség, s a szabadságot sem lehetett végtelenig húzni.
                  De - újabb Deus ex Machina: Döme a térdét fájdította.</p>
					<p>- A fekvéstől - mondta Csontváry; ám estére a beteg üvöltött kínjában: ízületi
                  gyulladás volt, nem is veszélytelen, mert a szívre mehetett; noha Döme szíve sokat
                  bírt el. Veszély vagy nem, Döme tehetetlenebb volt, mint valaha, teste minden
                  ízét, könyökét, csuklóját egymás után nyűgözve le a zsibbadt kínháló; moccanni se
                  tudott. Erzsi ily körülmények közt semmi esetre sem utazhatott el; levelet írt a
                  tanfelügyelőnek, melyben fizetés nélküli szabadságot kért; Döménél úgysem lévén
                  szüksége semmire.</p>
					<p>- Még ha elcsapnak is, nem hagyhatom itt ebben az állapotban! - mondta
                  Csontvárynak, fölemlegetve mindazt a sok jót, amit Dömének köszönhetett. A doktor
                  helyeselt. Kitűnt azonban, hogy Erzsi sem elégséges mindent ellátni: az ő idegeit
                  is elővette az ápolás, s Bábinak semmiben sem lehetett hasznát venni. Ekkor írt
                  Gittának, aki éppen most tette le a doktorátust: éppen a karácsonyi idő kezdődött,
                  s Gitta úgyis anyjához szokott ilyenkor rándulni Szakolcára. Gitta megérkezett,
                  egy hatalmas súlyú láda könyvvel, melyeket különböző könyvtárakból vett ki,
                  kéjelegni Bergson és Freud divatos elméleteiben. Erzsi el volt telve doktor
                  leányával, sorra látogatta régi ismerőseit, fontoskodón utasítva mindannyiszor
                  Bábit a beteggel való bánásra, s mikor Döme magához jött fájdalmainak első nagy
                  rohamából, egy nyurga és tudákos lányt talált háza csillagául, ki az első
                  alkalommal hajlandó volt fölényesen vitába szállni vele mindenféle témáról, ami
                  fölmerülhetett, s még a betegség okait és várható lefolyását is jobban akarta
                  ismerni a doktornál, akit néha valóban megszégyenített.</p>
					<p>Döme dühösen hevert, összeszorítva öklét a paplan alatt: még csak oldalt fordulni
                  sem tudott. Valamikor, betegsége első napjaiban avval töltötte idejét, hogy a
                  kocsik zaját leste; félig lázálomban; akkor minden kocsi Cencit hozta, némelyik
                  még lányostul, sőt unokástul is, a láz görbéje szerint. Most már tudta, látta, hogy lehetetlen lázképek ezek; Cenci küldött bort, de
                  jönni nem jön; senki sem fog jönni Gádorosról, míg ezek itt
                  vannak! Döme józan volt, soha még ilyen józan! A borospohár ott állt még a szegény
                  Stanci varróasztalán, Döme idáig érezte a szagát, bele nem diktálhattak volna
                  többet egyujjnyit se! Döme józan volt, s belső csúfolódással hallgatta Gittát,
                  aki a beteg mulattatójának szerepét vállalta, egy ízben például ellúdbőrözve
                  előtte, hogy többedmagával irodalmi folyóiratot fog megindítani, a mai megposhadt
                  irodalom ellen.</p>
					<p>- Van rá pénzed? - mordult Döme gyanakodva; mert Gitta képes volt tőle kérni e
                  magasztos célra. Gitta azonban megérzett valamit a hang lejtésén, s nagyzolva
                  fúvott takarodót:</p>
					<p>- Apa fog erre pénzt adni: de ezt ne tessék megmondani anyának! Apa sokat szerzett
                  a találmányai révén, s ennyivel igazán tartozik nekünk - toldta, mintegy a Döme
                  szája íze szerint. Gitta az imponálás kedvéért tettette, hogy hisz az apja
                  pénzében.</p>
					<p>- Tagadhatatlanul zseniális! - dörmögte vánkosába Döme, félig félrebeszélve, s nem
                  tudni, az apáról-e vagy a lányáról? Imrus említését ez alkalommal óvatosan
                  mellőzte Gitta: de Döme, hogy, hogy nem, mégis Imrusra gondolt, s csak látszólag
                  beszélt félre, valójában nagyon körültekintő volt, próbálgatta beteg tagjait,
                  egyszer egyedül maradva a szobában, fölkelt, s nagyokat szisszentve az íróasztalig
                  vánszorgott, pénzt vett elő, utalványt írt remegő kezével, vissza próbált mászni,
                  elesett, s ott maradt a szőnyegen jó szerencsére, míg Bábi be nem nyitott, akit
                  titkolózva intett csöndre, s miután visszasegítette az ágyba, átadta neki a pénzt
                  és utalványt, meghagyva, hogy tegye azonnal postára, s ne mutassa Erzsikének.</p>
					<p>- Ez az Imrus ifjúúr névnapi pénze, érted? És sürgős, mert már jól elmúlt
                  Imre-nap. - Bábi, vén cinkos, szaporán értette, s Döme attól fogva, bár még
                  heteken át csak fájdalommal tudott ágyában megfordulni, kaján mosollyal kezdte
                  mondogatni Erzsinek:</p>
					<p>- Eredjetek már haza, lábra állok én már magamtul is, Bábi megmondhatja!</p>
					<p>- Ugyan, édes Döme bácsi, csak nem hagyjuk magára evvel a tehetetlen
                  öregasszonnyal! - Erzsi a doktorra hivatkozott, s elég tapintatlan volt célzást
                  tenni Döme korára is, melynek már egészségesen sem volna elég ily aggult
                  gondviselő. Erzsi mindig izgatottabb lett, mert mindent föltett egy kártyára, s
                  karácsonyra két levelet kapott, egyiket az igazgatójától, másikat Partos Kálmán
                  szakolcai járásbírótól, ki legjobb barátnőjének férje volt: s e levelek nem hoztak
                  jó híreket. Az igazgató sürgős jelentkezésre szólította vissza, a baráti levél
                  pedig halványan biztatta némi közbelépéssel a tanfelügyelőnél, kinek Partos
                  kártyapartnere volt. Erzsi állását érezte fenyegetve, hisztérikusan már az
                  elcsapatásról képzelgett, de megmakacsolva magát, csak annál kevésbé akart
                  visszamenni az iskolába, mely különben is gyűlölt és ideges emlék volt előtte,
                  mert Erzsi nem tudott fegyelmet tartani, s a kislányok, mint mondani szokták,
                  “nyakára nőttek”, és “fején táncoltak”. S hogy lépjen a kolléganői elé, kik
                  bizonnyal versenyt szólják már hosszú szabadságát, mely alatt nekik kell
                  helyettesíteni?! Erzsi úgy érezte, hogy nincs visszatérés, s Gitta is biztatta,
                  mert nem abszurdum-e, hogy anyja, e “kiváló, intelligens asszony”, pletyka
                  kollégáktól és bugris “tanfütyülőtől” függjön? Bizonnyal kecsegtetőbb a “milliós
                  örökség”, amelyre Erzsi Partosnéhoz írt levelében célzott, noha szegény Döme
                  vagyona messze volt a milliótól; de ettől eltekintve is, első a rokoni hála és
                  kötelesség. Erzsi hát Csontváry doktorhoz fellebbezett, akit teljesen a maga
                  pártján tudott, elbájolva őt önfeláldozó buzgóságával, s avval a tulajdonságával
                  is, hogy órahosszat el tudott tereferélni a hadaró, hírharang Aesculappal.</p>
					<p>Döme elfogadta a fellebbezést, s végighallgatván az orvos hosszú előterjesztését
                  betegségének makacs és kiszámíthatatlan szeszélyességéről, megvárta, míg egyedül
                  maradtak, aztán váratlan így szólt:</p>
					<p>- Doktor, küldd el nekem a közjegyzőt: testálni akarok!</p>
					<p>Csontváry, biztosítva bár, hogy túl a veszélyen, mégis helyeslően bólogatott: mert
                  nem természetes-e, hogy gondoskodni kíván a kedves rokonokról, akik oly kitartó
                  hűséggel ápolták? Döme nem szólt semmit; de nemsokára utánaküldte Bábit a
                  doktornak, újabb üzenettel, hogy meggondolta: nem kell a közjegyző!</p>
					<p>- Rigolyás vénember! - kommentálta magában Csontváry; ám Döme azalatt otthon újra
                  kikelt az ágyból, ezúttal akkurátusan felöltvén hálókabátját, melyet előre
                  kikészíttetett Bábival; a bútorokba kapaszkodva, mégis eléggé rendes léptekkel
                  ment az ajtóig, ráfordítni a kulcsot; aztán az íróasztalhoz. Döme nemcsak a
                  veszélyen volt túl: a betegség, csakugyan szeszélyes lévén, mintha kiadta volna
                  mérgét, egyszerre eleresztette a megkínzott ízületeket. Öt hét múlt el amaz első
                  talpraállás óta: eleintén türelmetlen várakozásban, Imrus köszönőlevelét lesve a
                  küldeményért; neszelve a postát; s hol a fiút vádolva hálátlanságról, hol Erzsit
                  gyanúsítva, ideges rémlátással, hogy elsikkasztja a levelet: mert Erzsi maga nagy
                  levelező lévén, sokat tárgyalt a postással. De végre megjött az írás, pár sor
                  legalább, amit Imrus, megszégyellve hanyagságát, legelső pesti délutánjának
                  unalmában azonnal összeszerkesztett; pár sor, mégis nagy újévi ajándék Dömének,
                  aki talán ettől is állt talpra; mindenesetre most ez a levél lett lámpása
                  tetteinek, mert ebből értesült, hogy Imrus Pesten van, sőt a fiú új adresszéről
                  is: ami mind fontos szerepet játszott elhatározásában. Döme hosszan kotorászott a
                  fiókban, részvényeit elzárta, pénzét magához vette, csengő százkoronást,
                  tizenhatot, ennyi volt készletben, azaz nyolcszáz forint, és ami aprópénzt csak
                  talált, aztán egy sürgönyszöveget írt, mindezeket a kulcsokkal együtt ágyafejéhez
                  tette az éjjeliszekrényre, azután visszament, ami már hatalmas séta volt, kizárta
                  az ajtót, és kikiáltott:</p>
					<p>- Bábi!</p>
					<p>- Mit parancsol, édes Döme bácsi? - jött elő Erzsi, s elszörnyűködve csapta össze
                  kezét: - Jaj hát mért nem csönget? Odakötöttem a csengőzsinórt az ágy csücskére!
                  Hiszen mindig közelében vagyunk...</p>
					<p>- Kérlek küldjétek be Bábit! - Döme nem fogadta el az Erzsi karját, aki vissza
                  akarta vezetni ágyába; maga ment, sőt támaszkodás nélkül, s ámbár Erzsi
                  felajánlotta, hogy, ha postáról van szó, azt Gitta is elintézheti: Döme
                  ragaszkodott Bábihoz, s Erzsinek meg kellett nyugodni a férfiak szeszélyességében,
                  holott egy ifjú doktor hölgy mégiscsak megbízhatóbb lenne a bárgyú, vén
                  parasztasszonynál. Ám Döme ezúttal csak Bábiban bízhatott, ki természetes
                  szövetségese volt, mint bitorlók ellen egy száműzött öreg királynő, kinek jogara
                  a főzőkanál. Mint tudós forradalom, könyvet emelve a jogar mellé, jött Erzsi a
                  szakácskönyvvel, sőt Gitta, kifogásolni a Bábi munkáját, tápérték, diéta és vegyi
                  képletek nevében. Döme kiküldött a szobából mindenkit. S Bábit kezénél fogva közel
                  vonván halkan megkérdezte, mikor kelnek föl a tekintetes asszonyék reggelente?
                  (Erzsi, mint ügyvédné, tekintetes volt, akár maga Döme: noha zsidó asszonyok
                  módjára nagyságosnak tituláltatta magát.)</p>
					<p>- Sohse hamarébb nyócnál - jelentette Bábi.</p>
					<p>- Jól van - mondta Döme -, most hát idehallgass: te reggel fél hétkor engem szépen
                  felöltöztetsz, beraksz egy váltás fehérneműt a kis kofferba, aztán hozol fiákért
                  a pesti vonathoz, kikészíted bele a nagy plédet...</p>
					<p>- Jesszusom, csak nem akar elutazni a tekintetes úr, ilyen betegen, télvíz
                  idején?!</p>
					<p>- Hallgass, Bábi, te ne is tudj róla, erről nem szabad tudni addig senkinek se,
                  érted? A vonatokat fűtik, Bábi - tette hozzá megnyugtatólag -, és te most föladsz
                  egy telegramot, Pestre az Imre úrnak, ő fog várni engem az indóházban: tudod, mi
                  az az indóház, Bábi?</p>
					<p>Bábi nem tudta, de elfogadta, mint valami lényegesen enyhítő körülményt, s már
                  ment is a sürgönnyel, kész megőrizni gazdája titkát, ha harapófogóval próbálnák is
                  kihúzni belőle. Bábi nem tudta, mi lesz ebből, de bízott Döme bölcsességében, s
                  szokva volt a feltétlen engedelmességhez.</p>
					<p>- Aztán ne félj, Bábi, te nem fogsz hiányosságot látni semmiben! - Döme befelé
                  fordult a falnak, s aznap nem is hallották többé szavát. Reggel még az éji mécs
                  félhomályában történt a Döme levée-je,[67] nagy nehézségekkel, mert pantalló és kaput
                  furfangos ruhadarabok, s Bábi ügyetlen udvarmesternek bizonyult. Döme káromkodott,
                  de halkan, hogy föl ne ébresszen valakit; majd kitépte Bábi kezéből a kaputrokk
                  szárnyát, s maga gombolta tovább dermedt ujjaival:</p>
					<p>- Eredj, nézd meg, jön-e már a kocsi?</p>
					<p>A kocsit ravaszul kissé messzebb állatták, Bábi még szilvóriumot töltött a lapos
                  csutorába, aztán kivitte a plédet, s már vezette Dömét is, tipegve, prémes
                  vadászbundájában. Bábi jól beburkolta urát az ülésen, s lelkére kötötte a
                  kocsisnak, hogy az állomáson besegítse ám a kupéba; Döme aztán búcsúképp egy nagy
                  bankót nyomott öreg tenyerébe. Az idő szerencsére elég enyhe volt.</p>
				</div>
				<div type="chapter">
					<head>8</head>
					<p>S így történt, hogy Imrus aznap nem várhatta meg a hosszú és érdekes eszmei tornát
                  Gyula és a “tolsztojánus” között: futnia kellvén a szomszéd pályaudvarra, noha a
                  különös házigazda, aki Szókrateszként látszott kapaszkodni az ifjakba, nagyhangú
                  szemrehányást tett ezért: mert hisz jöhettek volna korábban is, de persze, azt
                  hitték, ilyenkor találják a legbiztosabban.</p>
					<p>Az óvatosság felesleges volt, mert Gyula ez idő tájt a török basa szerepét
                  játszotta: aki egész nap otthon pipál és aluszik. Bolondság is utcára menni üres
                  zsebbel e “gazdag városban”; s Gyula sohasem volt paradoxabb kapitalista, mint
                  mostanában: szó szerint ama “vörös garas” nélkül! Gyula félig-meddig fogoly is
                  volt; egy nő foglya, noha ezúttal nem annyira a szerelem rózsaláncán, mint inkább
                  ebéd, vacsora és szivar prózaibb, de vitális vonzóereje révén. Misi anyja nem
                  űzött hercegnőhöz illő foglalkozást: lévén kereken cupringer, azaz házhoz járó helyszerző, cselédek és másfajta szegény
                  leányok részére: de ebéd, vacsora és szivar telt ebből, s Gyula filozóf volt, a
                     non olet
                  [68] elvének alapján. A fogság azonban mindenképpen
                  fogság, s a rabtartó nő értett bosszút állni a rászorult férfin a maga múltjáért s
                  neme gyöngébb és szánalomraméltóbb tagjaiért. Egyszóval, Gyula papucs alatt volt,
                     ballábról: s a menekvéshez pénz kellett volna, legalább
                  annyi, hogy kártyára tehesse. De hogy juthasson pénz a rab kezébe? Holott még a
                  női erszény és retikül is, mely azelőtt gyakran vadon hevert, a leglehetetlenebb
                  helyeken, szoros őrizet alá került, mióta egy pillanat szeszélye kulturális
                  célokra megdézsmálta. Goneril messze volt, s Regan kevés biztatást adhatott: noha
                  Gyula e pillanatban is abban az idilli foglalkozásban volt elmerülve, hogy
                  különböző üres váltólapokat töltött ki, teljesen akadémikusan, mintegy álmodozva s
                  játszva a gondolattal: mi lenne, ha azokat Schapringer kifizetné? Bizonnyal
                  pénzemberhez méltó játék; s Gyulának régi készlete volt váltóblankettákban,
                  amelyeket ma már alighanem csak játéknak használhatott.</p>
					<p>Misi eresztette be a vendégeket, mintegy Ámor az ephéboszokat, Szókratész hangos
                  örömére: noha a siető Imrus kötelességszerű jelentése és lelkiismeretes
                  elszámolása kissé stílszerűtlen volt ez álmodott pénzügyekből riadó furcsa
                  Szókratész előtt. Szókratész azonban nem jött zavarba, pedig az elszámolás ránézve
                  tartozást jelentett: mert a fiúk valamelyest még rá is fizettek a nyomtatványokra.
                  Kis összeg, mégis nagy ama hiányzó “vörös garas” mellett: de mikor jön zavarba
                  Szókratész, ki ismeri az Élet felhő voltát? A múlt felhő, s a jövő is felhő: csak
                  a jelen pillanat valóság, s a pillanat mértéke az ember. Valóság és érték az
                  emberben születik meg, pillanatról pillanatra, s Gyula bizonnyal szókratészi
                  filozófiát követett, mikor hirtelen megragadva, a játékváltók egyikét nyújtotta
                  fejedelmileg Imrus elé, a játékot, legalább a pillanat számára, egy gesztussal
                  valósággá és értékké avatva.</p>
					<p>- Íme, fiam: ez váltó, azaz pénz! Épp most töltöttem ki, hogy Schapringer
                  barátomnál fölvegyem azt az összeget, amelyre lapunknak most már imminensen
                  szüksége lesz. Vedd föl te helyettem, s vond le belőle tartozásomat. Ó, látom,
                  hogy nem vagy szokva a váltókhoz! Jobb is! - mosolygott atyailag, amint Imrus
                  bizonyos atavisztikus ösztönnel húzódott vissza a babonás papirostól, mintha
                  valami pokoli szerződés volna. - De hát neked ehhez semmi közöd: keresd föl a
                  bankban Noémi leányomat, akit te is jól ismersz, s a többit majd elintézitek
                  együtt! - mondta, mintegy kedélyes, családi szint adva az egész különös
                  tranzakciónak. - Neked csak a pénzt kell átvenned: nem nagyon terhes feladat,
                  ugyebár? - tréfálkozott tovább. - Azt elhozod hozzám - folytatta, mindinkább
                  vérmes képzelgéssel -, a nyomda vár már a pénzre, sürgetnek a munkabérek: mert,
                  talán nem is tudják az urak, a lap már nyomdában van, a legszebb betűkkel szedik,
                  drága kiállításban, csak még a címlap kérdése megoldatlan, mit szólnak az urak a
                  szecessziós stílhoz? vagy önök is sietnek? vagy menjünk mindannyian a kedves Döme
                  bácsi fogadására?</p>
					<p>Imrus ijedten tiltakozott a hökkentő cortège
                  [69] ellen, a többiek pedig nem siettek, sőt
                  ellenkezőleg, hajlandók voltak már akár estig elvitatkozni a szecessziós és
                  preraffaelita művészetről s világnézeti hátterükről, s így Gyula egyedül kísérte
                  Imrust az ajtóig, a kikísérés változatlan programpontja lévén Gyula szónoki
                  vendéglátásának: melyhez itt önként kínálkozott a peroráció argumentuma, s ki tudja, nem e peroráció
                  döntötte-e el e pillanatban Imrus sorsát? Az argumentum Döme bácsi üdvözlése és
                  magasztalása volt: akit be kell avatni a lap tervébe! igen, okvetlenül be kell
                  avatni! sőt be kell venni! az agg sas, ki hajdan a szabadságért küzdött, meg fogja
                  érteni az ifjúság törekvéseit! S Gyulának e ponton zseniális ötlete támadt: mi
                  lenne, ha Döme bácsi avval dokumentálná megértését, hogy aláírná
                     a váltót? mintegy nevét a zászlóra szögezve, mert az a papírdarab
                  szimbolikus zászló már, amellyel ütközetbe mennek... Imrus szédülve támolygott ki
                  az erkélyfolyosón, a külvárosi udvar sivár mélysége fölött, a szimbolikus
                  papírdarabbal a zsebében, s mint egy megszabadult, futva a pályaudvarig, mert már
                  késő volt.</p>
				</div>
				<div type="chapter">
					<head>9</head>
					<p>A hordár az egyik oldalon s Imrus a másikon, az agg sas valahogy eljutott a
                  kocsiig, sőt a Pannóniá-ba is: ahol kétágyas szobát
                  fogadott, mert azt akarta, hogy Imrus vele maradjon, míg Pesten időzik. Imrus
                  most, mintha egy más világba került volna, bizonyos előkelőség világába: noha Döme
                  nem költekezett oly előkelően, mint Gyula, sőt egyre veszekedett taksán,
                  borravalón, s lezsiványozta az egész személyzetet:</p>
					<p>- Hát csupa haramia lakik ebben a városban?</p>
					<p>De lénye tiszteletet parancsolt, s a dühben mintha régi ereje tért volna vissza.
                  Járni ugyan alig tudott fájós lábaival, s az első napot is alvással töltötte,
                  szobájába hozatván az étkeket is, míg Imrus úgy kóborgott a nagy hotel folyosóin,
                  mintha egy elbűvölt várban kószálna, ahova kiszámíthatatlan végzet dobta. Imrus
                  már a Sors hordozottja volt: de Döme a maga uraként ébredt ismét, s olyannak
                  látszott, mint aki tudja, hogy mit akar: noha bizony nem tudta ő!</p>
					<p>- Orvoshoz akar menni Döme bácsi? - találgatta Imrus.</p>
					<p>- Majd elmegyünk valami tanárhoz - hagyta rá az öreg, de nem nagyon látszott
                  sietni evvel. Ellenben Imrus segítségével felöltözködött, és levezettette magát a
                  kávéházba reggelizni, mintegy gyerekesen élvezve az önállóságot és szabadságot.
                  Imrus viszont gyámi fölényét élvezte a tehetetlen öreg fölött, s a reggeli
                  kávéházi újságolvasást is: mert nem szabad feledni, hogy Imrus fiatal modern költő
                  volt, a Kor csúcsain lebegve szellemben, s otthon ez ifjú világvárosban, amely
                  előnyök bizonnyal kicsillognak tájékozatlan és naiv öregek mellett: noha Imrus
                  most maga is tájékozatlanul és zavartan hányódott az Élet városában, szimbolikus
                  papírokkal a zsebében, s versekkel, melyek, mint szíve, hasztalan csattogtatták
                  szárnyaikat kabátja alatt.</p>
					<p>Az öreg szidta a kávét, szidta a fizetőpincért, aki borravalót fogad el azért a
                  ténykedésért, hogy fizetni hagy magának: ami mégiscsak abszurdum; szidta a lármát,
                  a nagyvárost, töméntelen sok emberével, akik nem is ismerik egymást; emlegette a
                  fiatal kora kávéházait, a híres Pilvaxot, fülelt, hogy nem hall-e sok német szót?
                  s közben egészen megoldódott a nyelve, kikérdezte Imrust mindenről, egész
                  életéről, oly érdeklődéssel, hogy a fiú már-már a lapról is
                  akart neki beszélni; de ettől visszatartotta két dolog: egyrészt a különös rossz
                  érzés, amit Gyula személye s szimbolikus papirosa okoztak, kivált Döme bácsi
                  előtt; másrészt maga Döme bácsi, aki egyszer csak váratlanul és bizonyos megvetés
                  hangján, maga újságolta neki:</p>
					<p>- Hallom, hogy a Gitta meg valami lapot akar indítani...</p>
					<p>Imrus menekült a téma elől: noha mégis ez volt az igézet vagy átok, ami fogva
                  tartotta szellemét ez elbűvölt várkastélyban, úgyhogy csak szórakozottan
                  felelgetett Döme kérdéseire, aki minden választ öreges kommentárral kísért.</p>
					<p>- Zsidó is lehet jóravaló ember - mondta Döme, megtudva, hogy Imrus zsidóknál
                  lakik, s alig képzelve, hogy szállásadóit jóformán nem is ismeri. Majd az Egyetem
                  tanrendjét bámulta meg, az indexet és a furfangos rovatozású barna származási
                  lapokat, amiket Imrus, beíratások ideje lévén, épp magával hordott, s amikre az
                  öreg kis híja, hogy azt nem mondta, amit a márványasztalon álló, új találmányú
                  gyufatartóra:</p>
					<p>- Mégis huncut a német!</p>
					<p>- Hát az anyád hogy van? - kérdezte végre, némi szándékolt érdességgel, ahogy
                  valami vincellérgyereket kérdezhetett volna az anyjáról; ám Nelli halvány árnya
                  különös melankóliával lengett a beszélgetők közé: s Imrus, irodalmi
                  reminiszcenciáktól is segítve, szívre szólóan rajzolta meg a Magányos Nő szomorú
                  képét. Mégis, a parancsszóra fölidézett kép a szó varázsa folytán egyszerre életet
                  nyert magában a beszélőben is, túl az irodalmon: Imrus szinte megakadt a
                  beszédben, amint hirtelen s így a távolból, egy elbűvölt várkastély fölényéből,
                  objektiválta maga előtt anyjának különös magányát. Ez egészen új felfedezés volt.
                  Eddig Imrus előtt két Nelli létezett: egyik a szünidők hétköznapjainak prózai anyija, a háztartási robot hozzáférhetetlen szürkeségében; a
                  másik a romantikus szerelem hősnője, ábránd, kit titkos szálak fűztek a másik
                  ábrándhoz, Gyulához, regényes múlt, mely még egy regényes jövő fantáziáját is
                  megengedte, semmi köze sem lévén voltaképp az otthoni szürke Nellihez, kiről ily
                  fantázia képtelen lett volna. Mindez ábrándoknak el kellett hallgatni Gyula újabb
                  színváltozásai előtt, s e színváltozások fényében Imrus egyszerre meglátta anyját
                  úgy, amint a valóságban volt: térden csúszva a Sors előtt, kit újabban Isten és a
                  szentek képében tisztelt, s különös egyedülségben és szegénységben a Cenci rideg
                  és takarékos házában, egyetlen krajcár nélkül, amit magáénak tudna, egyetlen szív
                  nélkül, mely törődne az övének érzéseivel: mert mit törődött avval például Dodó
                  is? Döme azonban, úgy látszik, törődött, ravaszul figyelve, noha Imrus mintegy
                  akadémikusan beszélt, és cél nélkül vagy inkább pusztán irodalmi és szónoki
                  céllal; ám szív és krajcár közül Dömét nyilván a krajcár érdekelte jobban. Döme
                  sűrűn kérdezett, és nagyokat hallgatott befelé; s a véletlen úgy akarta, hogy épp
                  e pillanatban ült asztalához az elmaradhatatlan Sóti Ismerős, az öreg Zsinkó egy
                  elvetődött unokaöccsének személyében, aki meglepett reverenciával köszöntötte
                  Dömét, mint sírból kikelő halottat.</p>
					<p>- Hát maga mivel foglalatoskodik itt, édes öcsém? - kérdezte a halott, elterelve a
                  szót egészségének dolgáról; s még ebben az ártatlan kérdésben is sorsok
                  fordulatai rejlettek: mert az Ismerős az Első Magyar Általános Biztosító Társaság
                  tisztviselője volt, bizodalmat érdemlő firmáé, úgyhogy Döme skrupulus nélkül
                  interpellálhatta:</p>
					<p>- Hát tudna-e nekem egy biztosítást nyélbe ütni?</p>
					<p>- Hogyne, kedves Döme bácsi! tűz? jégkár? árvíz? - s, Döme ravaszul ingatva vén
                  nyakát mindezen egyiptomi csapásokkal szemben, hirtelen fölmérte a sírból kikelt
                  ember agg, de titáni szívósságú életét: még tíz év is lehet!</p>
					<p>- Már ne nézegessen engem, édes öcsém, mint a vágóborjút! - hunyorgott Döme Imrus
                  felé, mint aki túljár a “huncut német” eszén: noha a szegény Zsinkó unokaöccse nem
                  is volt német. Így derült ki lassan, hogy Imrus anyjáról van szó, a Nelli nevére
                  kitöltendő életjáradékról, melyre Döme vagyonának egy tetemes részét volt hajlandó
                  lekötni. A biztosítóember számolt, studírozott, s a föltámadt halott ádázul
                  hümmögött, mint valami mérges tréfára, sóti házát képzelvén magában, Erzsivel s
                  Gittával, s kajánul biztatva a számok tornászát, mind magasabb nullák emeleteire.
                  A sóti ház mögött azonban Nelli halvány árnya is ott lengett (ki annyi ideig élt e
                  házban!), kemény óvatosságokat sugallva: mert Döme kijelentette, hogy Nellinek
                  sejteni sem szabad előre a dolgot, sem az évdíj eredetét.</p>
					<p>- Hogyne, úgy is lehet - mondta a számember -, sőt az orvosi vizsgálatot teljesen
                  mellőzhetjük, ha a letett összeg elég magas. - Ám erre mégis fölzörrent az
                  öregúr bizalmatlan zsugorisága: mert ő se lopta a pénzt! Miért ajándékozzon ő a
                  Társaságnak? Végre megállapodtak abban, hogy az orvos kellő instrukciókkal ellátva
                  fog kiszállni: ami annál könnyebb, mert az Első Magyarnak van orvosa Sóton is: tán
                  éppen Csontváry.</p>
					<p>- Majd avizáljuk.</p>
					<p>- És nekem most mennyit kell lefizetnem, édes öcsém?</p>
					<p>- Ó, előre semmit, legfeljebb a felvételi díjat s az orvosi vizsgálat diját, ami
                  nem lesz nagyon jelentékeny: a kiszállási költségek csak a vizsgálat megtörténte
                  után lévén megállapíthatók. Pro rata
                  [70] díj a jelen esetben nincs... - S a számember
                  újból számokat mondott, rubrikás papírcsomót vonva ki zsebéből, ami, úgy látszik,
                  mindig volt vele; az öreg azonban behúzta a nyakát a számok és nyugták előtt, mint
                  csiga a szarvát:</p>
					<p>- Mondja csak, kedves öcsém, hol is van a maguk irodája? - Dömének mindenki gyanús
                  volt Budapesten. - Majd inkább csak magam viszem be azt a pénzt, vagy inkább
                  beküldöm Imrissel...</p>
					<p>- Ó, Döme bácsi, nem bízik bennem! - mosolygott az ügynök. - Hát teszek én egy
                  indítványt: ne is tessék most fizetni semmit, csak majd az orvosi vizsgálat után,
                  amiről azonnal értesítjük...</p>
					<p>- S mikor lesz az? - Dömének egyszerre nagyon sürgős lett a dolog, mintha minden a
                  gyorsaságon múlna.</p>
					<p>- Kérem alássan... negyednapra kiszállhat az orvos... legkésőbb két hét alatt el
                  lesz intézve az egész. Addig bekérjük a leteendő értékek jegyzékét...</p>
					<p>- Szükségtelen! - Döme mordult egyet: ő csak Pesti Hazait deponál, komoly és
                  biztos akciákat. Ez volt Döme klenódiuma: ama titkos fiók mélyén. Az ügynök
                  azonban folytatta: mivel a részvények teljes értéke valószínűleg nem fogja a
                  szükségelt summát kereken kiadni, az előleges díjakat majd a befizetendő
                  maradékhoz csapják; mire az öregúr, most már teljesen megnyugtatva, kivette vén
                  bugyellárisát, s fölnyitotta, megmeztelenítve szemérmes bankóit:</p>
					<p>- Hát tudja mit, kedves barátomuram? Ezt a nyolcszáz forintot itt hagyom Imris
                  öcsémnél, ha már magammal hoztam, minek fizessek postára? - Döme logikája egyszerű
                  volt: Imrus itt van Budapesten, mért ne vinné be ő a pénzt, úgyis az ő anyjáról
                  van szó! Ám Dömében más, titkosabb és nevetségesebb okok is motoszkáltak: öreg
                  szívének jólesett Imrusnál hagyni pénzét, akármilyen ürüggyel! A díjak a pótlandó
                  maradékkal együtt sem fognak kitenni nyolcszáz forintot: a többit Imrusnak szánta
                  Döme, előre élvezve a levél frázisait, melyben ezt megírja, mihelyt az összeg
                  végleges lesz. Döme szolid méltósággal olvasta ki a tizenhat nagy bankót: -
                  Legalább látja, uramöcsém, hogy komoly a szándékom. - A komoly szándékot még
                  jobban igazolta a biztosítási ajánlat, melyet az öreg most
                  aláírt, sokáig rajzolgatva akkurátus nevét, ami annyi pénzt ért. Imrus nézte. Döme
                  vén gyerekként türelmetlenkedett, szerette volna már a kötvényeket markolni,
                  ezerszer is kioktatta Imrust, nehogy valamiképp árulója legyen anyja előtt. Imrus
                  zavartan s ügyetlenül próbált titokban helyet csinálni belső zsebei dugott
                  papírjai között a rengeteg pénznek, amennyit még nem is látott egyszerre, s hiába
                  akarta volna begyűrni apró pénzes erszényébe; közben takargatta a verses
                  kéziratokat, s ijedten dobbant rá, mikor egy ismeretlen formátumú cédula akadt
                  ujjai közé a kabát alatt, hogy az a Gyula váltója! Ha meglátnák! De nem látták
                  meg, s az ügyetlenkedésnek eredménye csak az volt, hogy Imrus még aznap kapott egy
                  bőrből való bankótárcát Dömétől ajándékba. S ez is maradt jóformán minden, amit
                  Döme még elintézett Pesten: noha ezért nem volt érdemes megtenni az utat. De Döme,
                  mintegy nagy izgalom elmúltával, hirtelen visszarokkant: egykettőre
                  visszahajtatott a hotelbe, s onnan szinte azonnal a pályaudvarra. Dömének,
                  feloldódván az első feszültség, már csak egyetlen gondolata volt; mennél előbb
                  hazajutni Sótra! Már folyton csak Bábi járt az eszében, és Erzsiék, és hogy mi van
                  otthon? Halálosan fáradt volt, s egyszerre gyógyíthatatlan betegnek érezte magát:
                  ment vissza a koporsójába. Minden egyéb közömbös volt előtte: eleresztette magát,
                  mint akitől már nem telik több. Még Imrus is, akiben eddig szinte csak a maga
                  melankolikus emlékeit látta, a régi gimnazista fiút, egykori neveltjét, kosztosát
                  - akit talán meg se nézett valóságlátó szemmel, akire csak visszagondolt, még
                  akkor is, mikor szemben ült vele -, s most egyszerre és átmenet nélkül mintha
                  valami idegen fiatalemberré vált volna: nagyobb lett, a hangja más, bajusza
                  kiserkedt, a szeméből eltűnt a gyermeki csillogás, modorából az elbűvölő naivság;
                  mintha álarc esett volna le róla, vagy szemüveg Döméről. Döme, mintha csak a régi
                  Imrushoz ment volna vissza, mikor elhagyta az újat, aki alig tudta kocsiba
                  segíteni, oly lábfájós és megtört lett egyszerre az öreg, noha a világért sem
                  maradt volna egy pillanattal is tovább Budapesten.</p>
				</div>
				<div type="chapter">
					<head>10</head>
					<p>Most Imrus intézkedett, ahogy Sóton Bábi; sürgönyözött, kocsit rendelt; de ő
                  egyenlítette ki a számlát is! Borravalókat osztott, portás és pincérek hajlongtak
                  előtte; Imrus még utoljára királyfi volt az elbűvölt kastélyban: ezúttal nem is
                  üres zsebű, mert újdon tárcájában nyolcszáz forint zenélt, igaz, hogy nem az övé,
                  de mégis gondjaira bízva, ami már nagy szó valakinek, akit élete arra ítélt, hogy
                  gyermek maradjon, most és talán mindig, vékony zsebpénzzel, anyjától vagy az
                  Állam-anyától. Ez a nyolcszáz forint, mint minden szokatlan papír a zsebben, a
                  Sorsot idézte különös korrespondenciában a Gyula váltójával. Váltó és bankók
                  hallható párbeszédet folytattak az újdon tárcában, a bankók képviselvén a polgári
                  szolidságot s a váltó a bizonytalan kalandot! A bankók zsibongtak, mint titkos
                  galambfészek, a családi gondoskodás nyugodt ígéreteivel:</p>
					<p>- Mi küldjük majd a titkos galambpostát Gádorosra, táplálni anyádat, mint egy
                  szentet a sivatagban... - A gondolat szép volt és költői, de Imrus, mint modern
                  költő, obligát módon utálta az ilyenfajta költőiséget; ami pedig a “táplálást”
                  illeti, Imrus anyja voltaképp nem szorult rá semmiféle “táplálásra”. Táplálék volt
                  bőven Cencinél, és minden más, ami csak szükséges. Nelli bizonnyal nem látott
                  hiányosságot; az pedig, hogy “az anyja nyakán élt”, nem tűnhetett fel tragikus
                  színben Imrus előtt, vagy ha igen: csak esze és nem ösztönei előtt. Imrus
                  alapjában a dolgok természetes rendjének találta ezt, mint azt a harminc forintot
                  is, amit ő maga kapott pontosan, minden elsején, Gádorosról. Imrus a szürke
                  biztosság ápolt gyermeke volt. Imrus sohase vette komolyan a gádorosi szűk
                  esztendők panaszait: inkább takarékosság, mint szegénység panaszainak minősítve.
                  Imrus jól tudta azt is, hogy Döme pénze nem fogja anyja életét Gádoroson könnyebbé
                  vagy kedvesebbé tenni. El fog az tűnni a takarékban - mint a téglák a Jövőtől való
                  Rettegés bástyáin. Nelli életéből más hiányzott: talán szórakozás, mint a doktor
                  mondta; talán utazás, környezetváltozás; talán valami “lelki fölszabadulás”, mint
                  Imrus képzelte: noha mindez csak haszontalan beszédnek látszott volna Gádoroson.
                  De igazán és őszintén megmondva: Imrus nem olyan nagyon csüggött anyja sorsán.
                  Nelli most is csak regényalak volt fia szemében: bár romantikus hősnőből előlépve
                  egy realista regény hősnőjévé. Imrusnak már regény és látvány volt az egész
                  világ: a saját szomja lévén egyetlen valóság. Imrus önző volt, amilyen egy
                  gyermek tud lenni vagy egy ifjú költő, akit csak a maga szenzációi érdekelnek. De
                  hát itt volt a szenzáció. Más és több is, mint egy gyöngéd komplott jó fiú és
                  szerető rokon közt!</p>
					<p>A nyolcszáz forint volt a szenzáció!</p>
					<p>Ez égett. Nelli halvány képe elfakult e mellett. A pénz rendeltetése családi ügy
                  volt, szülők és felnőttek dolga, mely a titkolózás romantikáján kívül aligha
                  érdekelte volna Imrust: de a pénz maga itt volt, a Pénz, nagybetűvel, mi urunk: a
                  Pénz, ahogy már Ady is dalolta ez időben. A pénz nem jelentett Imrusnak
                  gazdagságot, nem is az övé volt, véletlenül, kis időre került csak zsebébe:
                  mindegy! a szenzáció ugyanaz, legalább az ifjú Fantáziának, mely Imrus életében
                  uralkodott. A Szellem embere független a Pénztől: igaz-e ez? Imrus már érezte a
                  Mammon hatalmát. Ó! magának a Szellemnek diadala is a Mammontól függ, mint a Viharágyú megjelenése! Az egész Új Magyar Kultúra! Imrus
                  eposzi erőket érzett maga körül: az éhes szellem forr, a Jövő szelleme, kitörni
                  ketrecéből, és keresi az arany kulcsot egy új Magyarország útjának kapujához! Ady
                  Endre, az egész ifjúság, Nagyváradtól a Siena-kávéházig, amely talán a Pilvax
                  utóda! Imrus Gyula szavaira gondolt, amiket ebben a Siena-kávéházban zengett el a
                  Pénzről; ám e szavak emlékébe kissé különösen szólt bele a bankók mellé szorult
                  váltó szava, sokkal kevésbé fölényes hangon. Imrusnak nem tetszett ez a hang, s
                  nem szívesen hallgatta; viszolygott rágondolni, hogy a váltóval a
                  Schapringer-házba menjen, akár csak Noémihez is. És egyszerre, naiv
                  elkeseredéssel, “irtózatosan gyalázatos” állapotnak érezte, hogy ez a váltó legyen
                  mindaz, amin oly nagyszerű álmok kitörése, egy sivatag ország legnemesebb
                  ifjúságának végletekig fölfokozott kultúrszomja - mert mit számít a tömeg? -, egy
                  új magyar Élet minden reménye függ; míg a biztos erőt rejtő, komoly bankók mennek
                  a visszhangtalan, fukar Gádorosra, elhunyni, mint vízcsöppek a homokban! Mennyi
                  sok pénz - és semmi arra, ami szép, ami nagy! Imrus lázadt. Egy pillanatra dacos,
                  vad, bolond és gyerekes gondolat villant benne: mi lenne, ha ezt a nyolcszáz
                  forintot elköltené? kinyomatná belőle ő maga a Viharágyú első számát, mely bizonnyal mindent igazoló nagy
                  esemény lesz! Nem hagyott neki békét ez a gondolat, noha jól tudta, mily becstelen
                  ostobaság ez, és hogy éppoly kevéssé van köze a valóság lehetőségeihez, mint
                  gyermekkora sok más őrült és szégyenteljes gondolatának. Valami ördög játszott
                  vele... De jól tudta, hogy mindez csak gondolat. Ám képzelete elröpült; s valódi
                  utálattal gondolt korlátolt és fukar fajtájára... Döme bácsi gazdag ember;
                  gazdagabb talán még Schapringernél is - vélte némi túlzással. Imrus egyszerre
                  valami lelkiismeret-furdalást is érzett, hogy nem próbálta meg aláíratni a váltót
                  Döme bácsival. Ezt mégis meg kellett volna tennie: s Döme talán alá is írta volna,
                  ha dörmögve is. Hátha minden ezen múlt! Imrus megint a Schapringer házra gondolt,
                  s az a rettenetes érzése volt, hogy újra egy kényes lépés előtt áll, amit napról
                  napra fog halogatni, mint legutóbb a Gyulánál való látogatást, s mire nehéz lesz
                  összeszednie erejét. S valahányszor újra rágondol, mindig egy fokkal még nehezebb!
                  Imrus nagyon különös, vegyes hangulatban tért haza, s valósággal megörült és
                  megkönnyebbült, mikor otthon egészen váratlanul Gyulát találta, aki szobájában
                  várt rá; megörült és megkönnyebbült, mintha evvel valami megoldódott volna -
                  mintha most valami nehéz elhatározástól meg fogna szabadulni!</p>
					<p>De minden csak mindig nehezebb lett.</p>
				</div>
				<div type="chapter">
					<head>11</head>
					<p>Hogy miként került ez alkalommal Gyulához a Döme bácsi pénze? azt semmiféle Imp of the Perverse
                  [71] meg nem magyarázza: noha erkölcsileg akkor nem is
                  volt olyan súlyos dolog, mint így hirtelen kimondva látszhatik. Ez a történet,
                  Sótról kiérve, kissé elvesztette levegőjét; elvesztette legalább visszhangját s
                  kórusát; s Imrus tetteit nem kísérte az ezerszemű tekintet és ezerajkú kommentár,
                  mint valamikor a Nelli mozdulatait. Itt csupán a gádorosi utólagos verdiktet
                  idézhetjük, mely egyetlen mondatban foglalható össze:</p>
					<p>- Hogy is adhatta a kezébe a pénzt - már tudniillik Döme - annak a könnyelmű
                  gyereknek? - De Miska fia nem volt könnyelmű; sőt ellenkezőleg; lelke komplikált
                  felelősségérzések terheit viselte; felelős lévén Dömének és önmagának és a Jövőnek
                  és a Kultúrának és Gádorosnak és azonkívül még Gyulának is, különböző fokokon és
                  irányokban. Sőt épp talán ez az aggodalmas felelősségérzet volt “könnyelmű
                  cselekedetének” utolsó és hirtelen motívuma is: mert nem érezte-e valóban bűnösnek
                  magát, hogy a rábízott váltóügyekben egyetlen lépést sem tett, se Döménél, sem a
                  Schapringer házban?</p>
					<p>- Ejnye, ejnye - mondta Gyula -, nagy baj bizony, én ezt biztosra vettem, hogy már
                  el van intézve, és most szombat délután, a bankok már be vannak csukva, a nyomda
                  pedig követeli a pénzt, mert ki kell fizetni a munkabéreket: talán tudod, hogy
                  szombat este fizetik a munkabéreket? Ejnye, ejnye!</p>
					<p>Gyulának szinte jól jött Imrus hanyagsága a váltó körül: túlugrósan
                  visszabillentve örök fölényét, mely valódi kötéltáncos-mutatványra készült, mikor
                  e sivár délután hangulatában, egy külvárosi hercegnő nyelve s az Ég nekieredő
                  déresője elől, kapucínerek árának híjában, nem menekülhetve a Siena foteljébe,
                  szeszélyes ötlettel Imrushoz jött, mintha valóban azt hinné, hogy Imrusnál pénz
                  várja. Holott lelke mélyében biztosra vette a visszautasítást, Dömétől is, meg
                  Schapringertől is, s már bensőleg önkéntelenül próbálgatta a pózt, amit e
                  visszautasítással szemben Imrus előtt föl kell vennie... Ehelyett egy másik pózra
                  nyílt alkalma, ahol mindenképpen neki állhatott föllebb; ahol ő volt a
                  feddhetetlen, aggodalmasan pontos, mindig megbízható, éppen pénzügyekben:</p>
					<p>- Kellemetlen, bevallom, nagyon kellemetlen... a lap hitele forog kockán, az
                  üzleti becsület! Szentül megígértem annak a szegény ördögnek, aki most nem tudja
                  kifizetni a munkásait... Ebben a mai financiális depresszióban... Csak volna
                  odahaza készpénzem! De régi elvem, hogy nem tartok otthon pénzt; pénzember soha
                  nem tart magánál készpénzt. - Gyula egy gesztussal átsiklott e paradox
                  megállapításon. - Nagyon kellemetlen. A vasárnap üzletileg holt nap, s most
                  hétfőig nem is tudok pénzt keríteni. Baráti kölcsönhöz folyamodhatnék: de
                  üzletember nem fordul baráti kölcsönhöz... Bizonnyal nem nagy dolog, jelentéktelen
                  összegről van szó; de én már olyan különc vagyok, hogy semmit sem tartok
                  jelentéktelennek, hol az üzleti elv és megbízhatóság forog szóban. Az én elvem
                  mindig az abszolút pontosság volt. Most először történik, hogy nem felelhetek meg
                  adott órára vállalt kötelezettségemnek. Fehérségemen esik makula. Nem akarok
                  szemrehányást tenni: a drága Döme bácsi foglalt le magának, s ez mindent
                  megmagyaráz. De megbíztam benned, s most itt állok.</p>
					<p>Imrus végső zavarban hebegett: különösen szívén találva, mert hisz, egész nap
                  együtt lévén Döme bácsival, bizonnyal legalább őelőtte szóba ejthette volna a
                  váltót. Gyula azonban nem látszott erre a pontra nagyobb súlyt helyezni:</p>
					<p>- Ó, az a legkevesebb: az én nevem ér annyit, mint a Döme bácsié! Talán jó is,
                  hogy nem szóltál neki: még isten tudja, mit nem gondolt volna. Az ilyen öregurak
                  bizalmatlanok. Holott én csak az alapítás dicsőségében óhajtottam őt részesíteni,
                  s egyáltalán, érts meg, anyagi kérdésről nincs itt szó. Ismétlem: az összeg a
                  legkevesebb, bármikor fölvehetem, csak éppen ma nem már - és hát éppen ma kell...
                  Ó, tereád nem lehet haragudni, te költő vagy, s a költő és a pontosság nem egy
                  anyaméhben született. Magam vagyok a hibás. Vigyázatlan voltam, bíztam benned,
                  váratlan kiadásaim jöttek közbe, s nem gondoskodtam a pótlásról. Mit tegyek
                  most?</p>
					<p>Miska fia kivörösödött arccal állt ott, mint a bűnös, és egyszerre
                  ellenállhatatlan erkölcsi kényszernek érezte, hogy a zsebében levő pénzzel tegye
                  jóvá a dolgot, kölcsönadva azt a szent célra, hétfőig, mert hisz hétfőn reggel már
                  visszakaphatja! Végre is ő volt a bűnös! Neki kellett valahogy rendbe hozni a
                  hibát, hogy a folyóirat mégis megjelenhessen pontos időre, mert itt volt az utolsó
                  perc! Nem kis dologról volt szó! Imruson nagy felelősség pihent, mert hisz őrajta,
                  az ő pillanatnyi elhatározásán, múlhatott minden! Vállalhatta-e ezt a
                  felelősséget? Mégiscsak a Lap ügye a legfontosabb, és voltaképp az egész nem
                  jelent semmit, hisz hétfő délig újra a zsebében lesz a pénz! Hitel és bizalom
                  mindennek alapja! Üzleti életben a kintlevőségek valóságos vagyonnak számítanak,
                  akárcsak a készpénz. S aztán Imrus lázadó ösztöne elvszerűen ragaszkodott ahhoz,
                  hogy Gyulát minden rossz híre dacára éppen olyan úriembernek tartsa, mint akárki
                  mást: s úriember szavában nem lehet és nem szabad kételkedni. Lehet valaki
                  gondolkodásában teljesen fölszabadult: ez nem ok, hogy kétségbe vonjuk
                  megbízhatóságát. Ha nem is volna kezében a váltó, vagy ha nem is lehetne
                  beváltani: Gyula akkor is felelős azért, hogy a Döme bácsi pénze hétfőn reggelig
                  visszakerüljön.</p>
					<p>De Imrus igazában mégis hiába erőlködött, hogy mindezeket okoknak tüntesse föl maga előtt: voltaképp jól érezte, hogy mindezek csak
                     ürügyek, s még azoknak se jók! Imrusnak alapjában
                  például csöpp bizalma sem volt a Gyula úriembersége iránt, s még abban a
                  pillanatban is, amikor a nyolcszáz forintot átadta, Imrus legmélyében egészen
                  biztosan tudta, hogy ezt a pénzt sohasem fogja látni többet; érezte, hogy úgy
                  mondjuk, a keze remegésén, gesztusa tragikus lendületén, a szíve dobogásán. Miért
                  adta hát mégis oda a pénzt? ki tudná megmagyarázni? Bizonnyal valami nagy-nagy
                  vágy hajtotta; ez a tragikus gesztus hősi gesztus volt egyúttal: egy egész
                  nemzedék minden kétségbeesett szomjúsága, minden visszafojthatatlan lihegése benne
                  volt ebben a gesztusban. Holott egészen reménytelen: mert ha egyszer nem bízott
                  Gyulában, végelemzésben azt sem hitte komolyan egy pillanatig sem, hogy a Lap most
                  már evvel a pénzzel igazán megvalósul. Mégis kinyújtotta kezét, ahogy a szomjas
                  ember a szakadék szélén is kinyújtja karját, akár a Délibáb felé, s élete
                  kockáztatásával bár, szürcsöli a Képzelt Patak vizét.</p>
				</div>
				<div type="chapter">
					<head>12</head>
					<p>Ami ezután következett, az teljesen rá vallott Gyulára: mert alighogy zsebében
                  volt a pénz, rögtön felszólította Imrust, hogy tartson vele, töltsék együtt az
                  estét, menjenek együtt valahova!</p>
					<p>- Ó, semmi ellenkezés, a vendégem vagy, neked sem árt egy kis szórakozás! Olyan
                  helyre viszlek, amely méltó fiatal költőhöz: pompás zene, tánc, művészet, szép
                  nők... A szép nőket csak szereted?</p>
					<p>Szép nőket valóban szeretni illik fiatal költőnek, s Imrus nemigen tudott
                  mentséget mondani.</p>
					<p>- De... a nyomdász? - kérdezte mégis rögeszmésen. Gyula megnyugtatta, hogy a
                  nyomdászt majd útközben kifizeti, s már intett is egy fiákernek a kapu előtt, mert
                  Gyula természetesen kocsin járt. Gyula egyenest egy fényes mulatóhoz dirigálta a
                  kocsist, s útközben csak egy kávéházba szaladt be; Imrus nem merte megkérdezni,
                  vajon ott fizette-e ki a nyomdászt? A lokál halljában néger inas vette át a
                  felöltőiket, halk szolgák vezették őket fehér asztalok közt puha szőnyegeken, az
                  orkeszter szólt már, a terem elsötétedett, az asztalokon kis villanylámpák égtek,
                  a színpadon kék fényben meztelen keleti táncosnő jelent meg. Előkelő pincérek
                  hajlongtak, Gyula vacsorát rendelt, sőt pezsgőt, amit Imrus még nem is ivott soha,
                  Imrus szólni sem tudott. Imrus kisfiú volt, akit egy felnőtt vezet, ismeretlen
                  csodákat mutogatva. Imrus újabb bűvöletbe esett, borzasztó gazdagnak érezte a
                  világot s életet, “íme, a keleti Párizs”: gondolta, szédült, káprázott,
                  repesett.</p>
					<p>Ezt ismerni kell egy modern költőnek! - gondolta.</p>
					<p>Gyula fölhangolt volt, fölényesen mustrálta a nőket, pikáns históriákat mesélt, s
                  világfias oktatásban részesítette Imrust.</p>
					<p>Mindent élvezni kell! - gondolta Imrus, s égő, tapadó szemekkel nézte a táncosnők
                  combjait. Gyermekkora jutott eszébe. Sót és Gádoros, mikor csupán vad és képtelen
                  erotika fantazmagóriájaként tudott elgondolni nőt, aki kivilágított teremben s
                  férfiakból álló közönség előtt, akárcsak a térdét is megmutassa. Itt meg a nők,
                  mint nagy gázlómadarak vagy ledér struccok lengtek, végig felgyűrt szoknyákban,
                  villogóan meztelen lábszárakkal, babiloni álmokat idézve. Ó, a Modern Nagyváros
                  Bűnei! a céda, bonyolult, elkapott, sodró és örvénylő Élet! Imrusnak megfájdult a
                  feje a pezsgőtől, gondolkozni már nem tudott, s érzései kavarogtak, mintegy
                  zsákutcában. A műsor véget ért, a tánc lehúzódott a parkettre, Imrus füleit
                  betöltötte a zene, mint valami vatta, Gyula szavaira nem figyelt már, különös,
                  remegő bágyadtság fogta el, és igazában lassanként szinte csak azt kívánta, vajha
                  mentül előbb otthon lehetne... Gyula már nem is őneki beszélt, alkalmi vagy régi
                  ismerősökkel akadt össze, akiknek arcára Imrus sohasem emlékezett, akik egy
                  kavargásba olvadtak emlékében a repülő bokákkal, a pezsgőhűtő vödrök
                  ezüstfényével, a pincérek fekete hajlongásaival, Gyula szemének csillogásaival s a
                  tálcákra vetett pénzeinek gurulásaival... Soha senki sem tudja elbeszélni, hogyan
                  és mikor jutott aznap Imrus haza, mert Imrus maga sem tudta, és ezek az órák, sőt
                  ez az egész nap, mintha egyszerűen kiesett volna az időből...</p>
					<p>Hétfőn reggel még dallamok rongyai lobogtak, röpülő lábszárak cikáztak; még
                  különös ízzel a szájában lépett az utcára, mint egy ficsúr, mint szegény Ákos vagy
                  szegény Imre hajdan, lumpolásaik után, akiknek semmi lett volna ez! Mit nem adott
                  volna Imrus azért a könnyűségért, amivel ők vették a világot, mindent, egészen a
                  bélyeges papirosig! Imrus nem tudott ilyen könnyen venni semmit; szívét különös
                  furdalások és homályos aggodalmak nyomták. Noha, amit ő tett, igazán nem mérhető
                  az Ákos bűnéhez, aki képes volt Döme nevét írni a váltóra: s Döme még ezt a bűnt
                  is menteni tudta, mert a “becsületbeli adósság” mindent megmagyaráz. S nem volt-e
                  neki, Imrusnak is becsületbeli adóssága, a Lap, a Jövő és Gyula iránt, akivel
                  szemben egy vállalt kötelezettségét elmulasztotta? Mindez azonban nem nyugtatta
                  meg Imrus katzenjammerét: sőt Gyula és Döme bácsi neve egy mondatban elgondolva,
                  csak újból és még inkább nyomasztották. Gyula szimbólum volt, valami nem
                  rendesnek, valami különös és szükségszerű lejtőnek a szimbóluma.</p>
					<p>Imrus az utcán járt, minden pillanatban az óráját nézve; a Döme bácsitól kapott
                  órát. Otthon nem tudott dolgozni: hideg volt. Különben is: otthon takarították
                  szobáját. De Imrus nem fordult a könyvtár felé, mint máskor, hanem szinte délig
                  járt föl és alá határozatlanul a Rákóczi úton és a körutakon, és ötször is elment
                  a Schapringerék bankja felé. Különös dolog, de a váltó, amely zsebében volt, a
                  Váltó, amely “pénzt ért”, mint Gyula mondta, ahelyett hogy megnyugtatta volna
                  Imrus aggodalmát, tulajdonképpen mindennél jobban nyomta őt: talán jobban tudott
                  volna bízni Gyula szavában, ha ez a váltó nem lett volna nála. Sehogy sem bírta
                  magát rászánni, hogy a bankházba belépjen, megkeresni Noémit. Szinte örült, mikor
                  dél lett, és azt hazudhatta magának, hogy már bizonnyal késő is. Még egy fél óráig
                  rótta a céltalan aszfaltot, aztán, valami nagy megkönnyebbüléssel - mert hisz mára
                  már valóban tárgytalan volt ez a töprengés - befordult a “soványba”, ahogy a
                  legolcsóbb diákvendéglőt ez időben egymás közt nevezték.</p>
				</div>
				<div type="chapter">
					<head>13</head>
					<p>Ez a különös függő állapot eltartott egy hétig, napról napra súlyosbodva, amint
                  mindig nyomasztóbbá és sürgősebbé vált, hogy valamit tenni kell. Az események
                  órája kérlelhetetlen; s hiába jutna eszébe, akármelyik keréknek, hogy megálljon:
                  mert a többi jár, és összezúzza! Imrus szeretett volna elbújni, mint a strucc;
                  vagy mint a beduin a számum elől, homokba fúrva fejét; de a homok alatt is
                  hallotta az Időt, egyre közelebb. Imrus homokja a filológia volt: a vizsgálati
                  “anyag”; valóban száraz és fojtó, mint a homok. Csakugyan Imrus e napokban
                  melegedett bele újra a tanulásba, reggeltől estig járván föl és alá, könyvet vagy
                  füzetet lobogtatva szobája hidegében, mintha legnagyobb gondja a küszöbönálló
                  vizsga volna; pedig csak menekült egy sürgősebb gond elől.</p>
					<p>Egy reggel borzalommal eszmélt rá, hogy már nem is egészen egy hét választja el
                  attól az időponttól, amikor a Lapnak a prospektus szerint meg kéne jelennie. Imrus
                  alapjában tökéletesen biztos volt, hogy nem jelenik meg. A strucc még mélyebbre
                  fúrta a fejét a homokba; most már egyáltalán nem mert társai színe elé lépni,
                  került mindenkit, aki a dologról tudott, az egyetemre sem ment, még Rosenberget se
                  látta. A Lap ügye kínzóbb volt most még a pénz dolgánál is, s Imrus nem is gondolt
                  már arra, hogy Noémit keresse a bankban, mindig inkább haszontalannak érezte ezt;
                  nem! Gyulával kell még egyszer beszélnie, komolyan, férfiasan, véglegesen!</p>
					<p>De a napok teltek, s ő nem tett semmit. Egész nap járt föl és alá, télikabátba
                  burkolózva, fűtetlen szobájában, s csak akkor ment ki az utcára, eszeveszett,
                  rohanó sétára, ha a szobáját takarították, vagy ha annyira fázott, hogy nem bírta
                  már odabenn kiállni.</p>
					<p>Egy ilyen alkalommal Gitta jött szembe vele, úgyhogy már lehetetlen volt kitérnie.
                  Gitta valósággal támadólag jött felé, s Imrus az első pillanatban szinte azt
                  hitte, hogy ő is a Lapot akarja számon kérni tőle; Imrus másra sem tudott gondolni
                  egy váratlanul rávillant tekintet előtt. Gitta azonban egyáltalán nem látszott
                  gondolni a Lapra, hanem Döme bácsi egészsége felől kérdezte Imrust, valami különös
                  agresszív tónusban, amit a fiú érthetetlenül gúnyosnak érzett. Imrus védekező,
                  elhárító hangon felelt, mert már erre a hangnemre volt beállítva; aztán nem
                  Gittáék ültek-e Döme betegágyánál hónapokig? De Gitta nem engedett a
                  támadásból.</p>
					<p>- Annak kell tudni róla, aki utoljára látta! - Erzsiék ugyanis kivallatták Bábit,
                  aki elárulta, hogy Döme különös szökése előtt sürgöny ment Imrushoz; erre Erzsiék
                  összepakoltak, és elutaztak Sótról, még mielőtt az öregúr visszaérkezett volna.
                  Erzsi hisztériája a Gyula esete óta nem csapott ki annyira medréből, mint ez
                  alkalommal; könnyek és szavak árvizével; mert nem tette-e őt Döme város csúfjává?
                  Döme is férfi volt, s minden férfi egyforma: vén és fiatal. Gitta azonban, aki
                  természetesen felülállt mindezeken, a “savanyú szőlő” filozófiájába zárta gőgjét,
                  s most is fölénnyel vonta meg száját Imrus előtt:</p>
					<p>- Azért ne higgye, hogy úgy akarom tettetni magam, mintha valami különösebben
                  érdekelne ez a szeszélyes öreg, csak mert az anyám nagybácsija! Semmit sem utálok
                  úgy, mint az ilyen tiszteletre méltó rokoni képmutatást. Sajnos, az ember mégsem
                  vonhatja ki magát egészen efféle konvenciók alól. Legalább a Montaigne-t olvastam,
                  és matematikát tanultam Sóton. És aztán ez is tanulmány: egy ilyen öreg ember a
                  sír szélén!</p>
					<p>Gitta csakugyan távol volt attól a hipokrízistől, hogy sajnálkozzon a beteg
                  bácsin.</p>
					<p>- Ha én félolyan öreg leszek, mint ő, azt fogom mondani, hogy eleget éltem. S
                  elvégre: Döme bácsi nagyon kedves bácsi, de hát mit veszt vele az emberiség?
                  Kedves bácsi van ezer meg ezer, s a kultúra igazán nem várhat tőle semmit, sem
                  élve, se halva. Engem, őszintén szólva, szinte kétségbe ejt ez a turáni
                  kultúrátlanság. Döme bácsi gazdag ember, és mennyi hasznot tehetett volna a
                  pénzével! De talán életében sem költött kulturális célra. A Honvédalbum és a
                  Vadászalmanach: ebből áll a könyvtára. S az örököseik tisztelet a famíliának, de
                  biztosan nem lesznek jobbak, mint ő. Én ugyan nem várok tőle egy fillért sem!
                  Megpróbáltam legalább a Viharágyú iránt fölkelteni
                  érdeklődését; de természetesen eredmény nélkül.</p>
					<p>A Lap említésére Imrus úgy érezte, hogy beszélnie kellene Gittával a Viharágyú szerkesztési ügyeiről, hiszen elvégre Gitta
                  kiszemelt segédszerkesztő volt, és a kéziratok közt, amiket Gyula a nyomda részére
                  átvett, a Gitta kéziratai is szerepeltek: igazán valahogy szóba kellene ejteni
                  sorsukat... De hirtelen arra gondolt, hogy a kéziratok ügyének jobban utána
                  kellett volna járni, hogy például korrektúrát kellett volna kapni mindenkinek, így
                  Gittának is, hogy voltaképpen neki kellett volna gondoskodni erről, a
                  szerkesztőnek; és egyszerre oly bűnösnek érezte magát, hogy benne akadt a szó.
                  Gitta nem érdeklődött semmi iránt, apjáról nem is beszélt, hidegen és élesen vett
                  búcsút Imrustól, kézfogásnál fölvillantva a markában vitt könyveket, tüntetőleg
                  kihívta Imrus óhatatlan kérdését:</p>
					<p>- Mit olvas?</p>
					<p>- Ó, Meredith... akit természetesen jól ismer, ugye? ...ez meg a spanyol
                  szótár...</p>
					<p>Imrus még nem jutott a spanyolig; s nem is hallotta eddig a Meredith nevét, amit
                  pedig Gitta úgy ejtett ki, mintha a műveltség legelemibb kincstárához tartozna.
                  Imrus érzése az volt, hogy megbocsáthatatlanul elmaradt mindentől, sötétbe borult
                  előtte az Út, ahol pedig fényeskedni és vezérkedni lett volna joga és kötelessége;
                  úgy érezte, hogy már nem is érdekli semmi magasabb és szellemi dolog, a gépies
                  tanulásba öli mindazt, ami szívét nyomja, neki már vége van, minden reményének,
                  ambíciójának, helyrehozhatatlanul elfuccsolt mindent... És mert a rossz sohasem
                  jár egyedül, még aznap, alighogy hazaért, megérkezett a Döme bácsi levele is,
                  amelyben értesítette Imrust, hogy a Biztosítónak készpénzben lefizetendő összeg -
                  az előleges díjak, orvosi kiszállás stb. a részvények értékének kikerekítésére
                  szükséges nagyobb summával együtt - kerek hétszázhúsz forintot tesz ki, s
                  utasította, hogy ezt a nála levő ezerhatszáz koronányi pénzből a levél vétele után
                  azonnal fizesse be. Döme levele egyébként egészen hivatalos volt, szinte ügyvédi,
                  s Imrus még annyit se tudott belőle, hogyan és milyen eredménnyel esett meg amaz
                  “orvosi kiszállás” Gádoroson, mely anyja törékeny teste fölött mondott ítéletet?
                  Annál több szó került a levélben a Döme saját egészségéről: ezt azonban Imrus
                  alighogy átfutotta, hosszasabban csak az utóiratnál időzve, ahol Döme a pénz
                  kifizetése után fennmaradó nyolcvan forintot, azaz százhatvan koronát generózusan
                  Imrusnak ajándékozta: “ruházkodj föl rajta, és végy, amire szükséged van!”</p>
					<p>Nyolcvan forint! micsoda rengeteg pénz! szabadon az ő rendelkezésére! sohasem
                  álmodott volna ennyiről! mennyi könyvet lehetne ezen venni! mert kiruházkodásra
                  egy pillanatig se gondolt volna Imrus, a ruházat kérdésével ő nem foglalkozott: az
                  az otthoniak gondja volt. Nyolcvan forint! de hát hol van ez a nyolcvan forint? és
                  hol az a hétszázhúsz, amit ki kell fizetnie? Imrus hosszú lépésekkel robogta
                  végig-végig kis szobáját, míg egyszerre hirtelen elhatározással és idegesen
                  rántotta magára télikabátját, amelyet már az izgalom melegében az ágyra dobott, és
                  rohant, végre megemberelni magát: cselekedni!</p>
				</div>
				<div type="chapter">
					<head>14</head>
					<p>A Véletlen vezette lépteit, mint a tragikus hősökét. Gyalog ment, és nem is a
                  legrövidebb úton átvágva, hogy elgondolhassa, amit Gyulának mondani fog; de talán
                  titkos undorból és gyávaságból is: halogatni a döntő szóváltást! Útközben mind
                  nagyobb idegenkedés fogta el útjának céljától: Gyulát egyik pillanatban magasan
                  maga fölött állónak érezte, mint egy gyermek, aki egy felnőttet akarna
                  felelősségre vonni: másrészt megint utálkozva gondolt modorára, szavaira, egész
                  lényére.</p>
					<p>De a kerülő csak siettette az eseményeket. Egyszerre ott állt, visszahőkölve,
                  közvetlen Gyula előtt! kettejük között csak egy üveglap, egy kávéház nagy
                  üvegtáblája, mely mögül Gyula unatkozva nézte az elhaladó nők szűk szoknyáinak
                  vásári plasztikáját, mígnem szeme váratlanul szinte beleesett az Imrus szemébe,
                  aki különös elmerülésben minden kirakatba és minden kávéházablakba merően
                  bebámult. Imrus első ösztöne futást súgott: noha igazat megvallva talán nem is
                  olyan egészen szándéktalanul ment ő e kávéház felé, mely ugyanaz volt, amibe Gyula
                  beszaladt minap a mulatóba vezető úton; közel a lakásához. Talán titkon inkább
                  remélte, hogy itt találja, mert irtózott a “Vanderbilt odújától”.</p>
					<p>A jelenet, amely most következett, külön címet érdemelne, valahogy
                  ilyenképpen:</p>
					<p>
                  Gyula hétfátyoltánca
               </p>
					<p>Mert igazán nehéz lenne megmondani, vajon csak új pózt vett-e föl e nap Gyula,
                  vagy pedig félretéve minden pózt, ez egyszer a maga valóságában jelent-e meg?
                  Úgyhogy legvalószínűbbnek látszik a föltevés, hogy inkább vetkőzött, mint ahogy a táncosnők vetkőznek: akiknek minden ledobott
                  fátyluk mögött már a teljes meztelenség ígérkezik, de csak újabb fátyol
                  következik. S igazában: ki látta valaha meztelen bőrét a Léleknek? s ki mondja
                  meg, melyik az utolsó fátyla? Hazug volt-e Gyula vagy őszinte? azt ő maga is
                  nehezen tudta volna! Hazugabb és őszintébb is, mint más: több fátyollal s
                  szemérmetlenebb vetkeződéssel!</p>
					<p>A “hétfátyoltánc” a nyílt utcán játszódott le: mert különös módon épp abban a
                  pillanatban, mikor Imrus mintegy a menekülés önkéntelen ösztönével elkapta szemét
                  a Gyula tekintete elől, és meggyorsította lépteit - köszönés nélkül, mintha észre
                  sem vette volna Gyulát, de már küzdve az elhatározással, hogy, perc múltán erőt
                  gyűjtve, mégis visszafordul: azalatt Gyula is, mintha szökni akart volna Imrus
                  elől, fölkapta kabátját, és kirohant az ajtón, úgyhogy majdnem egymásba buktak a
                  kövezeten, a mozgás lendületében. Szökni akart-e csakugyan Gyula vagy éppen
                  megfogni Imrust? bizonyos, hogy megfogta! sőt, azonnal kijelentette, hogy nem is
                  ereszti el! nagy garral, hangos szóval fogta karon, sétát indítványozva, ami
                  bizonnyal jót tesz ilyen sápadt, fiatal költőnek! s aztán váratlan fordulattal ott
                  az utcán hirtelen ledobta az első fátylat! még szinte mielőtt Imrus kérdezett
                  volna valamit! patetikusan megállva, mint egy szent, nyilvános gyónása küszöbén s
                  egy csöppet sem törődve a körülötte törlő emberáradattal, míg Imrus, zavartan
                  pislantgatva föl a magas alakra, egyelőre idegesen csak azon tűnődött, hogyan
                  lehetne rábírni, hogy ne vonja itt magára a figyelmet, elállva a járókelők
                  útját?</p>
					<p>- Egy vallomással tartozom neked, Imruskám: hadd tegyem meg azt rögtön, hősiesen
                  és szépítgetés nélkül! Te meg fogsz engem érteni, mert költő vagy és forrószívű!
                  Vannak pillanatok, amikor nincs törvény, és nincs erkölcs, s én már becsületes
                  őszinteséggel előre megmondtam neked, hogy képes vagyok minden aljasságra.
                  Aljasság, amit tettem, de nem aljas szándékok gyümölcse, s a költő, mint az
                  Isten, bizonnyal a szándékot nézi. Pillanatnyi pénzzavarban voltam, s mit tehet
                  egy apa, akinek beteg a gyermeke? Amint látod, teljesen őszinte vagyok.
                  Viaskodtam, és föláldoztam mindent, ítélj fölöttem, ha tudsz! Hallottad köhögését,
                  mely szívet hasított: napot, levegőt kért ez a köhögés, Itáliát, Egyiptomot, drága
                  üdülőket... Ember voltam és apa: ítélkezz!</p>
					<p>- De hát... a nyomdász most... - dadogott Imrus, mint megzavart bíró, egyszerre
                  kiesve határozott szerepéből és mondókájából; de hirtelen elhallgatott, mintegy
                  káprázatban, mert Gyuláról újabb fátyol hullott le.</p>
					<p>- Nyomdászról még szó sem volt, édesem - mondta Gyula -, a kéziratok nálam vannak,
                  s bármikor rendelkezésedre állnak. Igen, igen! bevallom, hogy csak áltattalak! nem
                  mondtam-e, hogy minden kitelik tőlem? aljas ember vagyok... aljas és utolsó! -
                  Gyula újra megállt, arcához emelte a két kezét, és hisztérikus zokogásra fakadt. -
                  Köpj le, rugdoss meg engem, lökj bele ebbe az utcacsatornába, a sáros hólébe, az a
                  nekem való fürdő! Mindent megérdemlek! semmi ellen se tiltakozom! itt az arcom,
                  üsd meg! Ó, milyen jólesne ez nekem! Elköltöttem az egész pénzedet! Egyetlen
                  fillér sincs már a zsebemben.</p>
					<p>- Gyerünk, mert mindenki idenéz! - Imrus belekarolt a Gyula télikabátjába, s úgy
                  próbálta továbbvonni, e pillanatban nem is gondolva egyébre, mint hogy a botrány
                  elől kitérjen.</p>
					<p>- Nem mozdulok innen, míg le nem köpsz! - folytatta Gyula tragikusan. - A Végzet
                  szemelt ki téged, büntetésemre és gyalázatomra, mint régi vérbosszúk hivatottját!
                  Apád vágytársa voltam én, hűtelen barát, anyád csábítója: üss meg engem, a Sors
                  keze üt általad! Behálóztalak, megcsaltalak! nem igaz, hogy beteg fiamra kellett
                  a pénz! Elkártyáztam! nőkre költöttem! Igen, igen! kártyára és nőkre! Vad
                  szenvedélyek rabja voltam! Vörös fáklyák jártak énelőttem! Te még nem tudod, hogy
                  mi a szenvedély? Vakon menni a vörös fáklyák után s mindent odadobni: becsületet,
                  életet, a magunkét és a másokét, mindent!</p>
					<p>Gyula most vad rohanásba fogott, mintha itt is ama vörös fáklyák nyomában rohanna,
                  s Imrus úgy érezte, mintha egy ingoványba gázolna utána: a fátylak egyre
                  hulltak.</p>
					<p>- A fiam kiköhögi a tüdejét, elpusztul - zsúfongtak a szavak, mint színpadi
                  kellékek -, de én nem őreá költöttem a pénzt, hanem aljas szenvedélyeimre: mondtam
                  már, mondtam már, hogy aljas ember vagyok! utolsó, aljas ember! Szeretnék itt
                  nyilvánosan letérdelni előtted, megalázni magamat, mint ahogy a szentek
                  megalázták magukat: te nem is sejted, milyen aljasságokban éltem én! Tudod, mit
                  tettem én? Nemhogy egy krajcárral is segítettem volna a beteg fattyamat, még én
                  nyúztam őket, a nyomorult anyját, kitartattam magamat vele, tudod, mi az, ha egy
                  férfi kitartatja magát egy nővel? Ó. utolsó voltam én, utolsó! Ne félj semmit, nem
                  fogok ordítani, halkan beszélek, egészen halkan és nyugodtan, ne félj semmit!</p>
					<p>Csakugyan Gyula most súgva szólott, avval a rekedt súgással, mely hangosabb és
                  feltűnőbb a rendes beszédnél is: noha mégis súgás.</p>
					<p>- Pedig talán ordítanom kéne! nyögnöm, sikoltanom! egy elrontott élet
                  jajveszéklésével! de sár akadt a torkomon, s csak hörögni tudok. Ó, fiam, szörnyű
                  az Élet, és irtózatos kátyúkba vezet! Ne félj, nem fogok botrányt csinálni! Ízlés
                  és nevelés megmaradnak bennünk, mikor már minden más elhagyott. Koldusabb vagyok a
                  koldusnál, de lelkemben azért úr, halálig! Sohasem árultam el szegénységemet! Te
                  tudod ezt, és tanú lehetsz róla. Planétánk napja a Pénz; jóság, erkölcs, nemesség
                  mind a gazdagoké itt; és én szegény voltam. Ládd, végső őszinteséggel gyónok
                  neked: hazudtam, amikor azt állítottam, hogy gazdag vagyok. Koldus voltam. De
                  árkaim és lápjaim fölött is tudtam mosolyogni, és üres zsebből is tudtam adni: nemde?</p>
					<p>Imrusba úgy nyilallt az elfogadott pénzek, kifizetett honoráriumok emléke, mint
                  valami szégyen: s Gyula szavai nem olyanok voltak, amik enyhítik a sajgásokat és
                  nyilallásokat.</p>
					<p>- Látod: ecce homo! Gyónásaink és önmegalázásunk kellős
                  közepén fölemeli fejét a hiúság ördöge, mint a kígyó, ha farkára lépnek! Vissza,
                  kígyó! Semmi gőg, semmi mentség! Porban kell fetrengenem előtted, teljesen
                  mezítlenül. Aljas vagyok, s gőgöm is aljasság. Tudod, miből adtam nektek pénzt a
                  honoráriumokra? Abból, amit a lányom kapott Schapringertől, a szeretőjétől! Meg
                  kell tudnod mindent; semmit sem titkolok előtted! Egy apa, aki eladja leányát: van
                  ennél aljasabb? Köpj le, mondom! Átkozott pénz volt az: a női becsület
                  vérdíja!</p>
				</div>
				<div type="chapter">
					<head>15</head>
					<p>A kora téli estben fölgyúltak a kirakatok, véres gyöngyöket vert a villamosok
                  csengője, s fortissimót zengett az Utca operája: de mindez most teljesen irreális
                  volt, emlékek szorítottak, parazsak égtek; parazsat rúgott ez a bolond
                  hétfátyoltánc. Hátra és előre, előre és hátra: mert lám, épp mikor egyik láb
                  visszataposta a Gőg kígyójának ágaskodó fejét, ugyanakkor hágott föl újra a másik
                  a Romantikus Gonoszság otthonos piedesztáljára: s ez bizonnyal csak újabb gőg és
                  újabb fátyol volt! Vajon az utolsó fátyol-e? Gőg és gonoszság bizonnyal emberi, de
                  még nem az ember: ki találja meg, ami alattuk van? Gyulának
                  mindenesetre volt még vetkeznivalója.</p>
					<p>- Gonosz vagyok - mondta Gyula. - Nem, nem! még gonosz se! Ne higgy nekem! Minden
                  szavam hazugság, és az egész életem semmiség. Ó, ha legalább gonosz tudtam volna
                  lenni! Én nem ezekre a nyavalygásokra születtem! Nem ebbe a szürke korba való
                  vagyok! Egy elpocsékolt életet siratok előtted! Én semmirekellő ember voltam!
                  Semmi, még gonosz se, semmi, semmi! Senki! Eleven hazugság voltam; amerre mentem,
                  összesúgtak az emberek; megdöbbentő dolgokat beszéltek rólam; de az igazság csak
                  nyomorúság volt! Senki és semmi voltam, az utolsó gonosztevő is különb nálamnál,
                  mert legalább tett valamit, tett valami nagyot! Én nem tettem semmit! Szánom és
                  bánom elmulasztott bűneimet. Képzelegve jártam, s véres árnyakat hazudtam magam
                  köré. Nem, még csak gonosztevő sem vagyok, még csak gyilkos sem! Még csak a
                  szegény Lacit sem én öltem meg. Megvallom őszintén: nem én öltem meg! Láthatod,
                  hogy semmit sem takarok előtted! Ez az én igazi titkom. Sok apró bűneim közt
                  vezeklem a hiányzó Egyetlen Bűnt, igazi Bűnt, a Nagy Bűnt, bátor Bűnt, amelyre
                  talán hivatva voltam, amely álmaim paripája lehetett volna, s a te álmaidnak is
                  talán, Imruskám, egy új magyar kultúrának, a folyóiratnak...</p>
					<p>Imrus már nem figyelt, egész lelkét egyetlen gondolat foglalta el: a Döme bácsi
                  pénze! Mit csináljon? Egy ügyefogyott, gyermekes kérdés tolult az ajkára, rajt
                  ülve, már mióta a Schapringer nevét hallotta kiejteni: ami eszébe idézte, s
                  egyszersmind azonnal beszennyezte, utolsó, kétségbeesett, kétes reményét, egyetlen
                  megmaradt ürügyét, lehetőségét, zizegő szalmaszálát, a bolondos váltót, ami
                  zsebében volt; mit csináljon?</p>
					<p>- Akkor hát... akkor hát el se vigyem a váltót...? - dadogta, még kábultan, nem
                  tudva törődni mással, mint a saját problémájával, a rettenetes zsákutcával, amibe
                  jutott, a rábízott nagy pénz felelősségével, a katasztrófával, mely itt volt a
                  nyakán! az önfenntartás ösztöne dadogott belőle. Egészséges gyermeki önzése s
                  talán az apjától öröklött gyakorlati és erkölcsi szellemiránynak valami
                  maradványa is - mert mégiscsak Miska fia volt ő -, már ad
                     acta tették Gyulát minden őrült jeleneteivel, ami neki csak színház és
                  irodalom volt: holott Imrust most az élet és cselekvés hívta, parancsolóan s még
                  reménytelen is, mintegy a halálveszély küszöbén! - Akkor hát... a váltót... -
                  dadogta újra, mintegy önkéntelen kapaszkodással, noha talán undorító volt ez a
                  beszennyezett szalmaszál: de ezt még nem lehetett végiggondolni. Egyelőre, mint
                  megzavart iskolás gyerek, gyámoltalanul riadt a sötétre, ijedten kérdezve, merre
                  menjen, és mi vár rá?</p>
					<p>De Gyula, aki már egészen megfeledkezett a váltóról, egy zsonglőr gyorsaságával
                  kapta meg a szalmaszálat, magasra tartva és megcsillogtatva; mert nincs oly
                  szalmaszál, mely meg ne csillanna, ha forgatni tudjuk.</p>
					<p>- A váltót? Dehogynem! természetesen vidd el, és vedd föl a pénzt! - kiáltotta. -
                  És ezennel ünnepélyesen kijelentem, hogy ezt a pénzt neked ajándékozom, a te
                  szabad rendelkezésedre és a Viharágyú céljaira: ennyivel
                  mindenesetre tartozom neked! Fogadd ezt az összeget, mely bőségesen futja és
                  túlhaladja minden tartozásom, vezeklésül és mintegy váltságul: koldus vagyok, s
                  talán az öngyilkosságot jelenti számomra ez az adósság, de vállalom! Az én
                  sorsommal ne törődj! Én senki és semmi vagyok. Én eltűnhetek: de a Viharágyú élni fog: hadd legyen ez utolsó fogadalmam és
                  szöges ostorom! Úgy érzem: ez az egyetlen, amivel expiálhatom életem semmiségét.
                  Szegény Lacim szelleme ezt kívánja tőlem. Ismétlem vallomásom: életem semmirevaló
                  volt és nyomorúságos. Egyetlen nagy tett fénye be nem ragyogja; még egy nagy bűné
                  sem. Laci gyilkosa nem én vagyok. De minden mulasztásomat jóváteszem ma ez egy
                  gesztussal, aminthogy a legrongyabb életet is jóváteszi egy szép halál. E
                  folyóirat Laci nagy álma volt: neki és neked egyformán felelős vagyok vele. Evvel
                  engesztelem meg az ő szellemét is. Magam pedig eltűnök az útból; minden bűn,
                  minden szégyen legyen az enyém; ne kutasd, hova lettem; vedd föl a pénzt; a váltón
                  az én nevem van; rajtad nem keres senki egy fillért sem, engem pedig nem ér utol
                  földi hitelező!</p>
					<p>Gyula pátosza a tragikumig emelkedett.</p>
					<p>- Ne sajnálj - mondta -, egy tetűvel kevesebb a földön! - Imrus azonban végső
                  zavarban hebegett: mert hiszen a pénzt ő, ha kezébe kapná, sem fordíthatja már a
                     Viharágyú céljaira! Nem is az ő pénze ez már, és nem is
                  kéne neki, ha róla volna szó... A Döme bácsi pénzéről volt itt szó, a
                  biztosítótársaságról, anyja életének biztosításáról, és mindenről, mert muszáj,
                  mert mi lesz, ha...? Imrus lihegett, magyarázkodott, mintha kettejük közül ő volna
                  az adós; s Gyula, javíthatatlan kígyóbűvész, mintegy a mutatvány végén, új
                  billegésre fuvolázta javíthatatlan kígyófejeit.</p>
					<p>- Legyen hát! mindent a becsületért! s mindent anyádért, e szent asszonyért!
                  Áldozd reá az összeget, s én boldog leszek, ha tőlem ered a pénz, mely áldott
                  napjainak nyugalmát biztosítja! Ő az én szentem is: porban kellene csúsznom
                  oltárképe előtt, nyomorult féregnek, hogy Szűz Máriá-s lábával tapodjon rám... De
                  nem! nem vagyok méltó rá, hogy tiszta talpát bepiszkolja rajtam! Áldozd reá a
                  pénzt, és ne törődj velem! Fizesd ki a szükséges összeget, s a fennmaradóval tégy
                  azt, amit akarsz! Én eltűnök, de még hallani fogsz rólam! Lopok, ölök vagy
                  sikkasztok, de a Viharágyú-nak meg kell lenni! Az új magyar
                  kultúrát nem a zsidók csinálják meg: hanem mi, akik a régi kultúrátlanságnak
                  áldozatai vagyunk, akiknek ezeréves jogunk van e nyelvhez, akiknek őseink még
                  Árpáddal jöttek be, s gyermekeink a vackon köhögnek; mi: nincstelenek, gazok,
                  akiket az Élet a régi erkölcs megvetésére s egy új erkölcsnek keresésére tanított,
                  szent lázadók, hazátlan bitangok! Hallani fogsz rólam!</p>
					<p>E szónoklattal eltűnt a szem elől.</p>
				</div>
			</div>
			<div type="group">
				<head>A TRAGÉDIA PARTJAIN</head>
				<div type="chapter">
					<head>1</head>
					<p>Imrus ott állt egyedül, a Nagy Opera orkeszterének kellős közepén, siketülve! egy
                  új kor díszletei közt, mely annyira különbözött mindentől, amit unt, ismert,
                  megátkozott és szeretett! körötte az utópisztikus kocsik suhantak, amik maguktól
                  mentek, hidegen és állati élet ereje nélkül, s amik szemének és fantáziájának még
                  mindig újak voltak... Imrus egyszerre ellenállhatatlan vágyat érzett, hogy
                  elmenjen Jozsóékhoz: nem azért, mert anyja írta legutóbbi levelében, hogy: “elmenj
                  ám!”, hanem valami különös ösztönnel menekülve a rég látott arcok felé. Micsoda
                  vágy volt ez? menekülés az ellenséghez? vagy inkább az otthon emlékéhez? vagy
                  egyszerűen csak emberek közé mintegy védelemért? Szeretett volna nagy tömeg közt
                  lenni, meghitt társaságban. Eszébe jutott, mikor egyszer moziban volt Jozsóékkal:
                  de ez csak egyetlenegyszer fordult elő. Most megalkuvó lázadóként kellett
                  Jozsóékhoz mennie: mégis elment. Vacsorára tartották, de a hosszú estén át alig
                  beszéltek valamit: nagy-nagy csöndök voltak.</p>
					<p>- Mi híred hazulról? Mikor kaptál utoljára levelet? - kérdezte Jozsó. Ő kérdezett,
                  de aztán kiderült, hogy minden gádorosi hírt jobban tud, mint Imrus. Imrus különös
                  melankóliával nézte a fűtött, nagy szobát, amely olyan paradicsomnak tűnt föl
                  előtte, mikor még itt lakott, ugyane lakás hideg cselédszobájában, nézte az
                  asszonyos puhaságokat, a díványpárnákat, a függönyöket, a gyerekkocsit; lóbálta
                  magát a hintaszékben. Villamoson ment haza, mert a pénz már úgysem számított:
                  viszont borzadt az utcasarkok kísértéseitől. Éppen beért kapuzárásra.
                  Gondolattalan állt meg csupasz szobájában, melyből minden nőiség és puhaság
                  hiányzott. A falon egyetlen kép volt: egy rajzszöggel felerősített képes
                  levelezőlap, mely Spinozának egy szobrát ábrázolta: a zsidó bölcselő meggörnyedten
                  ült egy karosszékben. Az asztalon egy könyv hevert szétnyitva; latin auktorok és
                  vizsgajegyzetek mellett: egy francia szimbolista költő, különös, kavargó
                  tipográfia, egy költemény, amiből Imrus alig értett valamit:</p>
					<p>Egy kockavetés</p>
					<p> SOHA</p>
					<p> el nem tünteti a Véletlent!</p>
					<p>Az egész világ illúzió volt, és bizonnyal nehéz megmondani, hogy mi a Ding an sich? Az erkölcs mindenesetre nagyon relatív.
                  Mindent megérteni, de mindenen kívül állni! Vajon ha választania kellene az
                  öngyilkosság és...? A nagy zsenik közt sok züllött ember volt. Züllöttség is
                  relatív fogalom. Ó, ha most egy jó nő volna, vagy egy férfi barát! De hát el se
                  mondhatná, amit tett, kinevetnék, hogy Gyulának odaadta a pénzt!</p>
					<p>Tulajdonképpen jóhiszeműnek kellene lenni: tartozik ő tudni a Hintáss ügyeiről?
                  Kölcsönadta a pénzt, holnap vissza kell kapnia, kezében a váltó, joga van
                  követelni, a többihez semmi köze. És mégis: el merné mondani valakinek a
                  dolgot?</p>
					<p>Egy bizonyos: nem tehet semmit... semmit, mint holnap elmenni a
                  Schapringer-házba.</p>
				</div>
				<div type="chapter">
					<head>2</head>
					<p>Noémi a rács mögött ült, halványan, mint egy gyöngy. Az az óra volt, amikor a
                  felek járása megcsappant a bankban. Noémi a körmét tisztogatta, és egy szón
                  tűnődött, amit a napokban hallott erre: “manikűrözni”. A színésznők naponta
                  manikűröztetik kezeiket, csillogó ollók, ráspolyok s illatos ecsetek közt.</p>
					<p>A színésznőkről eszébe jutott a Faust-opera, az utolsó, amit Schapringerrel együtt
                  látott, aki azelőtt gyakran vitte színházba. Erről pedig egy “irodalmi”
                  beszélgetés, amit még régen egyszer Imrussal folytatott Gádoroson. Imrus akkor
                  hosszasan elmondta neki a Faust tartalmát. Noéminak nem sok
                  érzéke volt a műveltség iránt, de a Gretchen históriája érdekelte, és most jól
                  emlékezett arra, amit akkor oly fölényesen mondott Imrusnak, ahogy sokszor
                  hallotta fölényes társnőitől a hivatalban:</p>
					<p>- Manap már csak cselédlányokkal eshetik ilyesmi... Egy modern nő mindig tud
                  segíteni magán!</p>
					<p>Segíteni magán, de hogy? Ha már egyszer megtörtént a dolog... A sápadt lány
                  dühösen ébredt tudatára, hogy most ő is éppoly naiv és tehetetlen, mint akármelyik
                  Gretchen. Igaz, hogy maga akarta: az utolsó alkalomkor már csak mímelvén a
                  szükséges óvatosságokat... Ezt is talán ama “fölényes társnők” szellemében:
                  mindenesetre a női ravaszság szellemében, mely, mint mondják, “szívekkel játszik”.
                  A férfiszív könnyű labda, mindig ugrásra kész; legalább Schapringerét ilyennek
                  ismerte Noémi, mert noha hosszú heteken át alig látta s akkor sem egyedül: csak
                  egyszer kellett megint négyszemközt kerülniök, és már minden a régiben volt, sőt
                  még a réginél is melegebben. Így ment ez egypár napig, s Noémi e pár nap alatt
                  megpróbált valóban az a “fortélyos kis macska” lenni, aminek őt Schapringer úgyis
                  mindig mondta és tartotta: bársonyba rejtett körmökkel, a viharos melegség
                  attitűdjében, mindent odaadva, semmit el nem fogadva, számításból: mint ahogy nem
                  fogadja el a töredéket, aki az egészre tart igényt! Mit
                  ért? A labda elgurult, Schapringer egyszerre megint eltűnt, mert aljas, mint
                  minden férfi... Eltitkolta előtte, hogy már e héten meglesz az esküvője; és
                  elutazott! Most itt ülhet, mint egy önkéntes Gretchen: aki nem akart elfogadni
                  semmit! Most már bizonyos! Megvan a kívánsága! Ma reggel óta folyton émelygett és
                  szédült. Egy kissé rémült; de igazában valami nevetségeset is talált a
                  gondolatban: hisz nemrég még maga is gyerek volt, és ma is csak kislány! Lesz, ami
                  lesz: kinek mi köze hozzá? Ő ugyan nem volt hajlandó tragikusan venni a dolgot!
                  Sőt kis gonosz, gyerekes, intrikus gondolatok kacarásztak benne! milyen mulatságos
                  volna most valakivel elvétetni magát... valakivel, aki nem is sejtene semmit!
                  Fölvetette fejét, bodros fejét, nagy, csillogó, ártatlan szemeit: és ekkor látta
                  meg künn, az üvegtáblák mögött, jönni Imrust.</p>
					<p>Noémi szép volt; sápadtan és szenvedő arccal még szebb, mint máskor; szinte
                  átszellemült. Imrus szinte elkáprázott, mikor előtte állt, a rácsablaknál;
                  bátortalanul hivatkozott Gyulára, mint aki ide utasította:</p>
					<p>- Ezt a váltót beváltani.</p>
					<p>Imrus most nagyon távol álló, idegen, szép hölgynek érezte Noémit, aki a
                  Schapringer kedvese; s a leány nem tett semmit, hogy ezt a távolságot kisebbítse.
                  Sőt ellenkezőleg, valami szenveteg gőgbe burkolózott, amely csak még szebbé tette;
                  fátyolos szemekkel, mint a knidoszi Vénusz; amint azonban kezébe vette a papirost,
                  a gőg gúnyos mosollyá színesedett, valami jégcsillogás módján: mert Noémi épp jó
                  hangulatban volt ehhez:</p>
					<p>- Apának nagyszerű viccei vannak! - mondta. - Csak nem gondolja, hogy ilyesmire
                  pénzt kap... méghozzá ennyi pénzt! Apa örülne, ha a tizedrészét is megkapná
                  ennek!</p>
					<p>Noémi nem sejtette, hogy szavaival egy kegyelmi kérvényt ad vissza, amelyet Imrus
                  a Sorshoz intézett. Imrus elfehéredett, halálra vált, noha előre elkészülve az
                  ítéletre: de tudata alatt mégis csupa remény volt e reggel, mert kisütött a téli
                  nap, mert oly nehezen tudta elképzelni, mi lenne, ha nem végződne jól minden, s
                  mert végre, amint kiindult hazulról, az utcán szembejött egy kollégával, aki már
                  messziről kiáltotta felé, hogy olvasta egy versét a Budapesti
                     Napló-ban. Hogy került műve a lapba? Azt Imrus maga se tudta, csak
                  sejtette, hogy “újságírónak” csúfolt kollégája tette be, reklámul és
                  viszontszolgálat reményében lanszírozni a Viharágyú
                  szerkesztőjének nevét. Erről szó volt akkor, de Imrus már el is feledte, s most
                  úgy jött, mint egy váratlan sugár, e téli napfényhez. Hogy beborult most
                  minden!</p>
					<p>- Akkor hát... akkor hát nem lehet csinálni semmit? - dadogta Imrus.</p>
					<p>- Nem; mondja apának, hogy Adolf úr elutazott, ha akarnék, sem beszélhetnék vele;
                  de különben sem vagyok hajlandó már az ő kisded ügyeivel zaklatni - mondta Regan.
                  - Nézze, Imrus, mit ártja maga bele magát ebbe a dologba? Nincs jobb dolga
                  magának?</p>
					<p>- Én nem ártom bele magam - védekezett Imrus. - Én... én kölcsönadtam Gyula
                  bátyámnak bizonyos összeget... és Gyula bátyám ezt a váltót adta
                  biztosítékul...</p>
					<p>- Szép kis biztosíték! - nevetett Noémi, de most már érdeklődve, ős Éva-ösztönnel
                  nézett a jó ruhában, noha kissé hanyagul öltözött fiúra. - És micsoda összeg volt
                  az?</p>
					<p>- Nyolcszáz forint. Ezerhatszáz...</p>
					<p>Imrus töredelmesen beszélt, gyámoltalan, nevetségessége teljes tudatában, s
                  mintegy meghajolva valami örök női fölény előtt, ostoba gyereknek érezve magát
                  Noémi mellett, noha még nem volt messze az idő, amikor ő tekintett Noémire - és
                  elég jogosan -, mint egy ostoba kislányra.</p>
					<p>- Ilyen sok pénze van magának? - kérdezte Noémi, kacéran és kíváncsian, lévén már
                  Noémi egén a Pénz nagyon fényes csillag, melynek fénye nemcsak selymet és aranyat
                  jelenthet, hanem utat is, a legbutább sötétségben; kibúvót a pórul járt
                  Gretcheneknek; legalább ösztönösen úgy érezte. Imrus fülig pirult a szégyentől:
                  hiszen, ha az ő pénze lett volna! Noémi érdeklődése a legnagyobb mértékben föl
                  volt csigázva.</p>
					<p>- Várjon egy kicsit! - mondta, mert pillanatra elszólították, s Imrus egyedül
                  maradt a rács előtt, bizonytalanul és attól rettegve, hogy be talál lépni
                  Schapringer, és akkor elmondja-e neki a dolgot, vagy ne?</p>
					<p>- Nem hagynak élni! - szólt Noémi visszatérve, s ez a szó egyszerre közösséget
                  teremtett közte és Imrus között, az egész zavaró Hivatal ellen. Imrus föloldódott,
                  boldog volt, hogy beszélhet valakivel, s a leánynak nem sok fáradságába került
                  kivenni belőle az egész történetet.</p>
					<p>- De hát mért adta a pénzt apának? - kérdezte; mire Imrus beszélni kezdett a
                  Folyóiratról, melyről Noémi is hallott már: ez olyan téma volt, mely szívéig
                  nyilallt. Imrus elfeledkezett önmagáról, amint az Ügyről volt szó; naivul,
                  gyengén, leverve: mégis hős volt ő s hadvezér; s úgy tapadt nagyszerű álmaihoz,
                  mint a haldokló hős szorítja a zászlót! A zászlót ezúttal egy újságlap képviselte,
                  amelyre Imrus verse volt nyomatva: de nem Imrus verse volt itt a fontos, ámbár
                  Noémit talán az érdekelte legjobban. Tudniillik Imrus megvette útközben a Budapesti Napló-t, és most a kezében lobogtatta. Imrus író
                  volt, azaz harcos: mert e papiroskorban hol várhatott még harc és dicsőség, ha nem
                  a papiroson? Imrus várat és csatateret kívánt, több papirost! sáncot a Jövő
                  harcaihoz, s mint igazi katona, kész volt egy sánc megnyeréséért magát vetni
                  áldozatul. De most nem is a sáncról volt szó - csak a becsületről!</p>
					<p>- Én... én szívesen aláírnám, mint kezes... ha az használna... - mondta
                  félénken.</p>
					<p>- És mi lesz, ha ki kell fizetni? - nevetett Noémi.</p>
					<p>
                  Fizetni különös szó: de mikor lesz az még? Három hónap egy
                  örökkévalóság annak, aki fiatal; kivált egy ifjú költőnek, akire minden reggel új
                  csodát deríthet: hírnév, dicsőség, sőt pénz lesve rá minden útkanyarulat mögött.
                  Noémi szívesen követte Imrust ilyen ábrándokba: költő és író mindig imponált
                  Noéminak, majdnem annyira, mint a színész; noha maga Jókain kívül alig olvasott
                  más írót életében. Imrus pedig tagadhatatlan költő volt, kezében a kinyomtatott
                  verssel. Modern költő, olyan, mint Ady Endre, akit Schapringer szokott mindig
                  szavalni. Noémi el volt ragadtatva.</p>
					<p>- Kár, hogy az Adolf úr nincs itthon! - mondta, fontoskodó arccal, mintha valóban
                  tudna Imruson segíteni. - A Manóval, avval nehéz. Maga még kiskorú, ugye? Látja,
                  tényleg, mért nem íratta alá Döme bácsival?</p>
					<p>- Az jó lett volna?</p>
					<p>- Persze.</p>
					<p>Noémi élvezte a helyzetet: mint pártfogó, mint tanácsadó, sőt egy kicsit mint
                  fórum. Noémi oly utasa volt az életnek, ki mindig kész letenni a saját iszákját,
                  ha a máséban turkálhat. Holott a magáé is elég volt, szédülni s roskadozni. De
                  Noéminál még ez is tánccá vált. Imrus azonban nehéz keserűséggel torpant meg: mit
                  ér már beszélni? Mindennek vége van! Döme bácsi alá sem írta volna a Gyula
                  váltóját; holott Döme bácsi bizonnyal kétszer annyit is szívesen adna, ha tudná,
                  hogy Imrus életéről és becsületéről van szó! De hát hiszen a becsületről éppen
                  csak Dömével szemben van szó, aki rábízta a pénzt, amit elég nyomorult volt meg
                  nem őrizni! ó! nyomorult! a pénzt, ami anyjának volt szánva! Az ő számára semmi
                  mentség! és mégis! nem tudott-e Döme bácsi mentséget találni még a saját korhely
                  fiának is, mikor a nevét a váltóra írta? Imrus nem volt korhely! Imrus nem
                  kártyába, mulatásba veszett! Imrus magas célokért lelkesedett. Imrust a szellem
                  szomjúsága vitte, mely követelőbb a testénél! Ó, milyen tragikuma az életnek! Mily
                  relatív csakugyan erkölcs, becsület, minden! Csak idő kéne, egy kis haladék! ez a
                  pár hó, amíg a váltó lejár! addig megjöhet hír, pénz, dicsőség! még talán a Viharágyú-t is megcsinálhatná, egy számot talán abból is ki
                  lehet nyomatni, ami a váltóból maradna a biztosítási összegen túl: és csak egy
                  szám egyszer jelenjen meg! Igen, ő magára vállalna mindent, szívesen! ha lejár az
                  idő: vagy visszafizeti... vagy a halál! Sajnos, a halál itt van, sokkal közelebb,
                  és dicsőség nélkül: mert élhet-e tovább? Nem komikus? Egyik serpenyőben egy
                  irodalom megújulása, egy költő élete - másikban ez a nyomorult pénz! Holott Döme
                  kétszer, tízszer annyit is adna, ha tudná! Imrust forrón megcsapta önmaga
                  sajnálata: mert nem egy egész epedő világ sűrűsült-e benne? s már az ítélet
                  trombitái zengtek, lila szín pátosszal.</p>
				</div>
				<div type="chapter">
					<head>3</head>
					<p>Míg Imrus kiömlött, ha nem is egészen ilyen szavakkal: Noémi az asztala fölé
                  hajolt, és firkált. Imrus már ott ült, belül a rács mögött, ahova a leány behívta
                  s leültette: mert Noémi fesztelenül fogadott vendéget, mintha övé volna a hivatal,
                  s egy csöppet sem látszott törődni avval, hogy várják, vagy hogy dolga van. Az
                  asztal kis polcán halomra hevertek az elintéznivalók, de Noémi csak összevissza
                  firkált az íróalzat papirosára, mintha a tollat próbálná, fél füllel hallgatva
                  Imrust s bal kézzel eltakarva a papírt, mintha nem akarná, hogy a szomszéd
                  asztaltól meglássák, amit firkál. Imrus odapillantott, s észrevette, hogy a lány
                  csupa névaláírásokat kanyarít a papírra, de nem a saját nevét, hanem a Döme
                  bácsiét, öt meg öt példányban, tökéletesen híven utánozva, ahogy még gyerekkorában
                  megtanulta, iskolás virtuskodással.</p>
					<p>- Meg tudná különböztetni? - kacsintott Imrusra. S egyszerre lekapta az alzatról
                  az egész beirkált ívet, összegyűrte apró kis gombócra, és - begyúrta a
                  tintatartóba.</p>
					<p>- Papirgaluskát a tintalevesbe! - viccelt. - Hadd mérgelődjön a szolga! - S
                  Imrusnak egyszerre fennhangon kezdett dobogni a szíve, mert ekkor vette észre,
                  hogy a tökéletes névaláírások egy példánya ott maradt az asztalon, éspedig magára
                  a váltóra írva, ami közvetlen az eltépett alzatív mellett hevert. Döme bácsi neve
                  ott volt a Gyula váltóján! Imrus alatt még a szék is lüktetett, az egész világ egy
                  örvény lett előtte, s egyszerre érezte, hogy gyenge lesz! Az örvény elragadja, az
                  Élet káosza várja őt, mely nem ismeri a katekizmus szimpla morálját: célok,
                  küzdelmek, nagyszerű álmok és meg nem rettenő akaratok és szenzációk, élmények
                  gazdagsága mindenekfölött! Mi van más, mint az élmény? Imrus érezte, hogy elkapja
                  őt az élmények sodra. A Bűn is egy élmény, amit át kell élni? de hát mi bűn és mi
                  nem bűn? kinek kell azt látni, tudni, megítélni? A bűnt, a hibát már úgyis
                  elkövette! Mit törődik az emberek gyártotta paragrafusokkal? Azokat nem az ő
                  mértékére szabták!</p>
					<p>Mint magasságot és mélységet a szédülő, úgy érezte Imrus a nagy, önzetlen, tiszta
                  célok büszkeségét, amivel messze állt famíliájának régi kártyásai és lumpjai
                  fölött: s egyúttal valami szörnyű szenzációját is a bukásnak: mindez szédülés volt
                  és nem gondolat, s belefért egyetlen pillanatba.</p>
					<p>- Akarja, hogy így bevigyem? - kérdezte Noémi, megfogva a váltót. - Én szívesen.
                  Ha kívánja, magam elintézem az egészet. Hiszen Döme bácsi úgy szereti magát, hogy
                  csak egy szót kell szólni, akármikor, és itt a pénz. Én ezt tudom; anya és Gitta
                  is tudják. Noémi egy kicsit huncutul kuncogott, amint Gitta lógó orra jutott
                  eszébe, amivel visszakerült Sótról; Noémi nagyon utálta Gittát, és önzetlen
                  testvéri kárörömmel mulatott az egész sóti kudarcon, melynek titkos indokait és
                  körülményeit eleven ösztöne azonnal kitalálta. Noémi egyáltalán nem azonosította
                  magát famíliája számító terveivel. - Úgyis maga lesz a Döme bácsi örököse. Mi
                  kell, János bácsi?</p>
					<p>- A Manó úr hívatja a kisasszonyt - felelt a bajuszos szolga.</p>
					<p>- Jövök már. Várjon itt. Imruska! -- mosolygott Noémi, kicsit csúfondáros,
                  anyáskodó cinkossággal, s fölemelte a “végzetes papírt”. - Mire visszajövök,
                  minden rendben lesz. Csak ne szédülnék úgy! - mondta, kissé megtámaszkodva az
                  asztal sarkában, amint fölállt. Pár lépést tett, lengve és bágyatag, s eltűnt a
                  párnás ajtón, sápadtan, mint egy szent.</p>
				</div>
				<div type="chapter">
					<head>4</head>
					<p>Imrus egyedül maradt a járó-kelő hivatalnokok és üzletfelek közt, s úgy érezte,
                  hogy mindenki őt nézi, mindenkinek az ő jelenléte tűnik föl. Habozott, ne menjen-e
                  ki a rács elé, de aztán mégis ott maradt ülőhelyén, elfogultan és várakozva, mint
                  valami különös avatásra. Minden ajtónyitásnál megrezzent, s ha valaki ránézett,
                  elkapta tekintetét. Ezer évig ült itt, ez idő alatt különös módon egyszer se
                  gondolva arra, amit elkövet; gondolatai a sápadt Noémi körül polarizálódtak,
                  kicsit szerelmesen Noémiba, kicsit büszkén közös titkukra, hirtelen cinkosságukra,
                  kicsit szégyenkezve, amért engedte, hogy Noémi intézkedjen helyette, fogadkozva
                  magában, hogy Noémit csak hivatalbeli közvetítőnek tekinti, Noémi nem csinált
                  semmit, Noémi nem tud semmit, ami kezdemény, merészség, veszély, bűn: kizárólag
                  övé! Elég csodálatos, de Imrus, ahelyett hogy megnyugtatni igyekezett volna magát,
                  veszélytelennek festve a dolgot önmaga előtt, mint Noémi festette az imént:
                  ahelyett a biztos katasztrófa érzésébe burkolózott, sztoikus heroizmussal edzve
                  magát a tragikus bűnös szerepére.</p>
					<p>- A családban van - gondolta keserűen, s egy kis szociális ízű lázadással. -
                  Családi betegség; úri és magyar betegség. Aztán a Noémi asztalát kezdte nézegetni:
                  a naptárt, a porzótartót, a tollszáraknak való betintásodott üvegtálat s az
                  írógépet, mely egy külön kis asztalon állt, mint valami modern oltár. Elképzelte,
                  hogyan írna le versben vagy novellában egy ilyen várakozást, megszorult embereknek
                  várakozását a bankhelyiségben. Egyszerre megrezzent: a párnás ajtó nyílt.</p>
					<p>Noémi jött vissza.</p>
					<p>Abban a pillanatban, mikor Schapringer előtt állt, és mintegy a Schapringer
                  szemével nézte a kezében levő váltót, Noémi egyszerre megérezte, hogy muszáj
                  Imrust említenie, máskülönben nagyon valószínűtlennek tűnik föl Döme bácsi neve az
                  apja által kiállított blankettán: hiszen Manó úr jól ismeri mindkettejüket. Noémi
                  azonnal kész volt egy mesével, melynek címe Költészet és
                     Valóság is lehetett volna: szólván a Lapról, az Ifjú Irodalom lapjáról,
                  melyet Imrus akar indítani, és apa ígért rá pénzt, és a végin ezt a váltót adta,
                  és ő, Noémi mondta Imrusnak, hogy apa nevére már nem lehet
                  pénzt kapni, és hogy ő ezt jól tudja, mert hisz azért van a bankban, és lebeszélte
                  Imrust, hogy idejöjjön a váltóval, és akkor Imrus elmesélt mindent Döme bácsinak,
                  és Döme bácsi annyira szereti Imrust, hogy kezességet vállalt, hogy mégis meg
                  lehessen csinálni a lapot, és - ezt Noémi jónak látta hozzátenni - ezt a pénzt nem
                  apa fogja kezelni, hanem hát a szerkesztőség, akik a lapot írják, és a lap
                  nemsokára megjelenik, és Imrus lesz a szerkesztő, és Imrus már híres költő, és
                  egy verse van a Budapesti Napló-ban, és így tovább.</p>
					<p>Manó úr hivatalos ridegséggel hallgatta ezt a fecsegést. Mostanában mindig így
                  álltak szemben: Noémi fecsegve, Manó úr ridegen, s Noémi csak annál makacsabbul
                  fecsegve, s Manó úr csak annál ridegebben.</p>
					<p>- Mikor kapta maga kézbe ezt a váltót? - kérdezte Manó úr szigorúan. A felelet
                  váratlanul megnyugtató volt, mert hisz Imrus ott várt az ajtó előtt, s Miska
                  komoly és szolid fiáról igazán megnyugtató kép volt berajzolva Manó úrba.</p>
					<p>- Küldje be: beszélni akarok vele!</p>
					<p>Manó úr gondolkozva forgatta kezében a váltót, mint egy különös talányt; egy
                  pillanatra még az a gondolata is fölmerült, hogy magától Dömétől kér információt,
                  mielőtt kifizetné. De éles ösztöne, mely az emberekkel szemben mindig rögtön és
                  pontosan megérezte a lehetőségeket, azonnal lemondott erről a lépésről: a különc
                  és ingerlékeny öreg esetleg sohasem bocsátana meg ezt a bizalmatlanságot kedvenc
                  és dédelgetett öccsével szemben. Manó úr még tartotta a kapcsolatot a sóti
                  pletykákkal, és Sóton az Erzsiék históriája óta mindenki tudta, hogy Döme igazi
                  kedvence és örököse Imrus. Manó úr kétségtelenül látta, hogy kockázat nélkül adhat
                  pénzt Imrusnak; különben is Döme aláírása ellen nem lehetett kifogást emelni, s
                  ami Imrust illeti, Imrus egész úri famíliája már gyerekkortól fogva ösztönösen
                  imponált Manó úrnak, akinek az apja még bőröket vakart a Cenciék udvarán. Végül a
                  pénz állítólagos irodalmi rendeltetése is hízelgett a Manó úr sznobizmusának:
                  mert ő bizonnyal nem az az ember volt, aki egy ilyen modern és ifjú szellemi
                  megmozdulásnak értékelése elől elzárkóznék. Mégis gondolkodóba ejtette az összeg
                  nagysága. Döme megbolondult; de végre is ez az ő dolga! kitelik az öregtől, hogy
                  csupa dühből írta alá nevét, azon való mérgében, hogy az a szélhámos Gyula akar
                  pénzt adni Imrusnak!</p>
					<p>Mikor Imrus belépett, Manó úr már körülbelül elhatározta, hogy a váltót kifizeti.
                  Imrussal csak néhány formális szót ejtett: gratulált a Napló-ban megjelent verséhez, s Döme bácsi hogylétéről érdeklődött.
                  Imrus, kit elszánt kétségbeesés vezetett át a párnás ajtó küszöbén, mintegy
                  kínkamrába, kissé megnyugodva e kérdésektől, megmutatta a verset, s elbeszélte
                  Döme pesti látogatását, hogyan laktak együtt a Pannóniában.</p>
					<p>- Hallom, hogy egy új folyóirat készül - mondta Schapringer. Imrust fájó ponton
                  érintette ez az érdeklődés, de Manó úr kérdéseire mégis elárulta, hogy már
                  előfizetési íveket bocsátottak ki, mire Manó úr el is kért egy ívet, majd ő is
                  terjeszti. Közben Manó urat elszólította valami fontos ügy, s csak futtában adta
                  ki még utasításait a váltót illetőleg.</p>
					<p>- Rendben van? - drukkolt Noémi odakint, szelekótya megszeppenéssel. De rendben
                  volt minden, legalább a szavak ironikus jelentése szerint. Imrus halálmegvetéssel
                  gyűrte zsebre a töméntelen sok pénzt, s ment azonnal, befizetni a biztosítást.</p>
				</div>
				<div type="chapter">
					<head>5</head>
					<p>Most Imrus fekete hónapjai következtek - különös packa a Sors abrakadabrái közt -,
                  de nem rögtön! Az első nap inkább a felszabadulásé volt: mert lelke váratlan
                  föllélegzett, mint egy fiatal tüdő, mihelyt eltehette a gondokat holnapra! Ez a
                  Holnap egyszerre messze szaladt, s szinte valószínűtlennek is látszott: mert
                  hiszen eddig is minden nap csak ma volt, szürke ma, s valószínűbb, hogy eztán is csak így lesz. Valahogy
                  csak minden elintéződik, s Imrus szinte csalódottan érezte az első izgalmak és
                  rémületek elmúltával, hogy nem nagyon hisz a tragikus megoldásban. Gyerek volt:
                  megszokta, hogy tetteinek következményeit a nagyok elsimítsák. Kissé inkább utálta
                  is ezért a nagyokat. Tragédiák csak az irodalomban voltak, mint mumus csak a
                  mesében.</p>
					<p>Egy bizonyos: a Tragédia hirtelen továbbugrott a jövőbe, s Imrus feszültsége
                  egyelőre különös fölhangoltságban áradt ki: ebédnél például, a “soványban”,
                  összeakadva a “tolsztojánussal” meg egy ortodox marxistával meg egy filozófiai
                  csodagyermekkel, aki kívülről tudta Kantot, elfeledkezett mindenről, parázs
                  világnézeti vitában oldódva föl; mert mit jelent egy egyéni élet a Világnézet nagy
                  kérdései mellett? Korunk hasztalan küzd a világnézetért, mely szerencsésebb és
                  hívőbb korokban oly egyszerűen megoldott minden problémát: ma szétszakadt az Idő,
                  ki hoz újra egységet a Léleknek? A “Tolsztoj” vallási megújhodást hirdetett,
                  Darwin helyett Mózest! de ki hisz ma már a Mózes meséiben? s lehet-e hazugságra
                  építeni egy világnézetet? A “Tolsztoj” gnosztikus alapon tört lándzsát a
                  teremtéstan mellett; a kantiánus megvetőleg mosolygott; Imrus filológiai
                  hitvallást tett: minden hitek és tanok korhoz kötött relativitását.</p>
					<p>- Ez nihilizmus! - mondta a marxista. De Imrus úgy harcolt az igazságok ellen,
                  mintha az igazságért harcolna: szenvedéllyel! Imrus igazsága most az Élmény volt:
                  a kiszomjazott, orvul támadó és lenyűgöző Élmény. A Tépett Kor fiai nem tudtak
                  megegyezni. A vita kinyúlt az utcára, s mint hajdani hitvitázók disputája,
                  telhetetlen volt az Igében. Nem tudták abbahagyni. Így mentek, túlkiabálva az
                  utcazajt, anélkül hogy észrevették volna, majdnem a Városligetig meg vissza:
                  amerre a lábuk vitte őket. Fiatal energiájuk kiömlött. Imrus a maga sorsa helyett
                  most egy világét vette vállára, s ez könnyebb volt. Még a Viharágyú is fölmerült újra, mint eleven szükség, amit “meg kell
                  csinálni, mindenáron!”</p>
					<p>- Meg is lesz! - mondta Imrus váratlan optimizmussal. De, amint estefelé lakásához
                  közeledett, egyszerre különös lelkifurdalás fogta el az elvesztegetett napért:
                  úgy érezte, hogy tanulnia kellett volna, valami szolid dolgot tenni, vizsgára
                  készülni, hiszen már a vizsga terminusa veszedelmesen közeledik. Egyszerre úgy
                  látta, hogy minden komolytalan, csak a kötelesség pontos elvégzése adhat erkölcsi
                  megállást, a polgári hivatás, amelyet maga választott, sőt kierőszakolt magának.
                  Dolgozni s a többit férfiasan a Sorsra bízni, az elkövetett hibák következéseivel
                  együtt! Hármasával ugrott föl a lépcsőn, hogy mielőbb könyve mellé jusson, s
                  jóvátegye az elmulasztott időt! De kicsapva szobája ajtaját, ijedten hátrahőkölt:
                  Noémi ült az ágya szélén, az egyetlen puha ülőhelyen, egészen a falig támaszkodva
                  és lábait lóbálva, és egy stanicliból amerikai mogyorót majszolva, amelynek
                  föltört héjai már egészen beborították az ágytakarót.</p>
					<p>- Kerestem valami olvasnivalót a könyvei közt, de semmit sem találtam: csupa görög
                  meg latin, meg mit tudom én! - fakadt ki a makacsul átszenvedett unalom Noémiból,
                  aki már egy óra óta várta Imrust. A látogatás ürügye egy kis, keménybe kötött
                  rubrikás papírlap volt, “tájékozási jegyzék” a váltóadósságról, amit Imrus a
                  bankban felejtett; de hát érdemes volt ezért egy óra hosszat várni? Nem lehetett a
                  cselédnél hagyni? Postán elküldeni? s különben a jegyzék nem is Imrust illette,
                  hanem Gyulát. Nem is igaz, hogy Imrus a bankban feledte. Noémi át se adta ott
                  neki, hogy legyen oka majd utánahozni: s ezt a második szónál azonnal meg is
                  vallotta. Noémit egészen más hozta ide: úgy érezte, hogy el kell jönnie, mert két
                  ilyen ember, mint ő és Imrus, nem maradhatnak távol egymástól. Ha hosszú idő után
                  váratlanul egymásra találtak: nem szabad, hogy megint ne lássák egymást
                  hónapokig!</p>
					<p>- Mondja, nincs igazam? mondja hát! mondja már! - Noémi úgy vélte, hogy modern
                  emberek nem törődnek gátakkal és előítéletekkel. Imrus modern költő volt, s Noémi
                  imádta a modern költőket. Jó barátok, igaz emberek nem feszélyezik magukat egymás
                  előtt. - Meglátja, hogy egy lány is tud jó barát lenni! - mondta, nyakába
                  csimpaszkodva Imrusnak, és csókolva, ahol érte. - Mi valamikor jó barátok voltunk,
                  mi tegeztük egymást! Meglátod, hogy egy lány barátsága mennyivel melegebb,
                  mennyivel édesebb, mint a fiúké! Nem vágysz valakire, egy jó pajtásra, aki talán
                  csacsi és bolondos, de megért téged, vigasztal, ha szomorú vagy, megcsókol, ha
                  fáradt vagy, és nem kér semmit érte? Valakire, akinek nincs titka előtted, aki
                  egészen megmutatja magát: mert nem becsületes dolog, hogy jó barátoknak titkuk
                  legyen egymás előtt! Nézd, én egészen megmutatom magamat neked!</p>
					<p>Noémi javíthatatlanul összekeverte édes, természetes, simulós macskaösztöneit
                  harmadkézből vett irodalmi reminiszcenciákkal: de most ösztönt és reminiszcenciát
                  egy kétségbeesett Cél vezetett, végső asszonyi rafinéria.
                  Mindenesetre. Noémi érezte, hogy most nagyon modern: ami
                  úgy is illett egy modern költő előtt.</p>
					<p>- Igen, egészen meztelenen: akarod? Testben és lélekben: hogy ne legyen titkunk
                  egymás előtt!...</p>
					<p>Hogyan könnyebb a vétkezés: testben vagy lélekben? valódi vagy átvitt értelemben?
                  Noéminak a lélek csak szó volt, mint Mohamed asszonyainak:
                  ő nem ismerte az átvitt értelmet. Egy bizonyos: ez a
                  második betörése a Nőnek Imrus magányába egészen másképp végződött, mint az első,
                  régi, gádorosi. Imrus nem volt többé fölényes: épp ellenkezőleg! Imrus bűnének
                  cinkosával állt szemben: aki azonkívül ezerszer többet tudott már az életről,
                  mint ő. A “modern költő” gyámoltalan kisfiúnak bizonyult Éva ravaszsága mellett:
                  akár reggel a bankban. Noémi nem volt már tapasztalatlan csitri, aki régen: de
                  Imrus se Miska józan, makulátlan fiacskája! Imrus szegény, tépett, mardosott bűnös
                  volt - sikkasztó és váltóhamisító, aki egy Nőhöz menekül -, mert most minden
                  bűnére emlékeztette újra! Imrusnak jólesett e meleg ölbe hullni, zokogásra,
                  anyáskodó cirógatásra, édes ellankadásra s egy pillanatnyi feledésre is, ízelítőül
                  a Halál mennyországából.</p>
				</div>
				<div type="chapter">
					<head>6</head>
					<p>Amikor Imrus tudatára ébredt annak a ténynek, hogy “szeretője van”: egyszerre úgy
                  érezte, hogy obligát kötelessége a féltékenység is. Ez hozzátartozik a férfi
                  szerelméhez, legalább Imrus úgy tudta, és azonnal vallatni is kezdte Noémit a
                  Schapringerhez való viszonyáról. A leány, kis komisz, fölényesen, sőt harapósan
                  felelt, úgyhogy Imrus végül maga kért bocsánatot, hogy ezt a kérdést feszegetni
                  merte. Noémi azonban nem oly könnyen bocsátott meg, és ugyancsak hagyta kéretni
                  magát, míg beleegyezett, hogy máskor is találkozzanak. Noémi úgy találta, hogy
                  Imrus, kérdésével, oly hajlamot árult el a férfiúi zsarnokságra s a nyárspolgári
                  előítéletekre, aminőt egy modern nő nem tűrhet. Imrus már megijedt, hogy elrontott
                  mindent, s kétségbeesett a gondolatokra, hogy az ölébe hullt melegséget elröpülni
                  hagyja! De csak hosszas könyörgésre tudta megnyerni azt az elvi engedélyt, hogy
                  Noémit megvárhatja bizonyos utcasarkon, délben, mikor vége a hivatalos
                  órának.</p>
					<p>Imrust nem épp a szerelem érzéki szomja vitte makacsul ácsorogni fél óra hosszat e
                  forgatagos találkahelyen: noha az első érzéki bűvölet emléke csak gazdagodott
                  fantáziájában, és színesedett, mint a télire eltett körte. De ha türelmetlenül
                  vágyott újra és újra találkozni Noémival, s félt is viszont ettől; ha megalázta
                  magát, csakhogy egy randevút kierőszakoljon; izgatottan habozott már reggeltől
                  büszkeség és vágy közt; majd szinte félbolond módjára topogott a sarkon, idegesen
                  tekingetve a bank irányába; néha be akart rontani a bankba, megunva a várást, de
                  különös módon mindig visszariadt ettől, közben gyávának nevezte magát, és azon
                  csodálkozott magában, mily könnyen megkereshette Noémit bármely nap, és amikor
                  akarta, míg nem volt barátnéja, s milyen nehéz elhatározás és különös engedély
                  kell erre neki most: mindennek nem a sarkalló vágy volt az igazi oka. Hisz Noémi
                  nem is szerelme volt Imrusnak: hanem cinkosa, s épp ezért volt annyira szüksége
                  rá! Noémi az egyetlen lény, aki tudott a titkáról; akinek talán beszélhet erről,
                  kiömölhet olykor, hogy levezesse azt a rettenetes feszültséget, ami azóta rajta
                  ült, s amit most már egész súlyával érzett! Ez azonban csak elméletben volt így: a
                  valóságban sohasem tudott sor kerülni erre a sóvárgott, megnyugtató, meleg és
                  bizalmas kiömlésre! Noémi megváltozott attitűdje, ideges, hideg, elutasító modora
                  már az első szavaknál visszahűtötte Imrust, aki rendesen kielégítetlen s még
                  sóvárgóbban, még izgatottabban vált el a leánytól, mint amilyen volt, mikor
                  találkozott vele. Ilyenkor nem tudott belenyugodni az elválásba,
                  meghosszabbítani, duplázni akarta az együttlétet; de ezt Noémitól csak a szerelem
                  ürügyén lehetett erőszakolni, úgyhogy minden szavuk végül mégis mindig a szerelmi
                  találka kérdésébe fulladt, idegesen, erőltetetten, kedvetlenül és kevés
                  eredménnyel, mert a kérdés kényes és nehezen megoldható.</p>
					<p>Végeérhetetlen, fojtott szóváltások áradtak és apadtak e körül föl s le a körutak
                  hosszán, igazi jelenetek, melyekben a szereplők attitűdje mindig ugyanaz volt.
                  Imrus könyörgött, és szemrehányásokat tett; Noémi nehézségeket támasztott. Imrus
                  szobája - ahova a konyhán kellett átjárni, s ahonnan minden hangosabb szó
                  kihallott - csakugyan nem volt nagyon alkalmas szerelmi tanya; minden egyéb
                  megoldás ellen pedig Noémi kis affektált aggályokat vetett, ugyancsak hagyva magát
                  kéretni s meggyötörve a fiú idegeit. Így történt, hogy végül is alig egy-két
                  találka volt köztük, amiket utoljára mégiscsak Noémi szervezett meg, mint kettejük
                  közül a praktikusabb s talán tapasztaltabb is: mert hisz Schapringer barátnője nem
                  volt egészen járatlan a találkák módozatait illetőleg.</p>
					<p>“Ingyen csók legdrágább” - mondták az időben a cinikusok: s csakugyan Imrusnak ez
                  a szerelem pénzbe került, sokba, egy Schapringer bőkezűségének emlékeivel kellvén,
                  tudtán kívül vetélkednie. Imrus gavallér volt, teljesítve könnyelmű kedvesének
                  minden kívánságát, noha már a váltó összegéből maradt pénzhez kellett ezért
                  folyamodnia, amihez pedig nem akart nyúlni... amivel még mindeddig habozott,
                  mintha valami átkozott pénz volna, s noha tán egy egész szám Viharágyú-t kinyomtathatott volna belőle. De Noéminak joga volt e pénzre,
                  mint cinkosnak a harácsra. Imrus kínlódott magában; Noémival azonban nem oszthatta
                  meg gyötrődéseit. Noémi csak nevetett volna; s különben is Imrus rendesen annyira
                  kifáradt a hosszas harcban és könyörgésben, míg egy találkát valahogy ki tudott
                  eszközölni, hogy mikor aztán végre együtt voltak és egyedül, Imrus kedélytelenné
                  vált, erőltette a csókokat, és előre is az elválásra s a legközelebbi találka
                  nehézségeire gondolt.</p>
					<p>Imrust ilyenkor valóságos düh fogta el Noémi iránt, s hajlandó volt azt hinni,
                  hogy rosszulléteit is csak bosszantására affektálja: mert Noémi állandóan rosszul
                  volt, szédült, émelygett, és különös fejfájásokról panaszkodott.</p>
					<p>Pedig ez nem volt affektálás.</p>
					<p>Egy nap hosszan késve, halálsápadtan jelent meg a találkán Noémi; majd elájult az
                  utcán; Imrus egy kávéházba akarta bevinni, de a lány tiltakozott minden oly hely
                  ellen, ahol emberi szem láthatja; végül is inkább hagyta magát fölcipelni Imrushoz
                  a negyedik emeletre; vasárnap volt, és a konyha üres. Imrus meg akarta ölelni
                  szerelmesét, de az ellökte magától.</p>
					<p>- Nem, nem, ne nyúlj hozzám! - kiáltotta. - Beteg vagyok! Te tettél beteggé! - És
                  egyszerre, az ágyra borulva, görcsös, végeérhetetlen, hisztérikus zokogásra
                  fakadt, teljesen bezárulva a saját vonaglásába, megközelíthetetlen haj- és
                  ruhagombolyag, úgyhogy Imrus, akinek nem volt tapasztalata az Asszonyi Könnyek
                  hatalmáról, teljes zavarban állt ott, gyámoltalan szavakat hebegett, ügyetlen
                  csókokat próbálgatott, s nem tudta, mihez fogjon.</p>
					<p>Végre szikkadtak a könnyek, halkult a lábacskák rugdalózása, sőt Noémi megfordult,
                  fölült az ágyon, s szavaiból is mind több hallható lett, amik kitörtek a könnyek
                  közül, tördelten és csapódva, mint madarak a zivatarban; kissé már
                  bizonytalanabbul, mint az előbb, mert Noémi minden látszat ellenére nem nagyon
                  tudott hazudni, s valahogy restellte is Imrust ily komiszul bolonddá tenni. De
                  dühe őszinte volt, Schapringeren át az egész férfiúi nemre: mért sajnálja őket, ha
                  ők nem sajnálják a szegény lányokat? Mind egyforma! És őszinte volt az
                  elkeseredése és bánata is: mert mihez forduljon? Az orvos nagyon sokba kerül ilyen
                  dolognál: noha Noéminak volt egy barátnője a hivatalban, akinek végül is elárulta
                  titkát, s aki ismert egy orvost, s hajlandó volt elvezetni Noémit, a női
                  összetartás nevében.</p>
					<p>Imrus teljesen járatlan asszonyi dolgokban, nem sokat értett az egészből, s nem is
                  tudta igazában, miről van szó. De természetesen mindent odaadott volna, hogy
                  Noémin segítsen; elsősorban a pénzt, az átkozott pénzt adta oda, nem törődve
                  semmivel, lemondva örökre a Viharágyú minden reményéről,
                  szívesen, sőt bizonyos megkönnyebbüléssel... és még könyörgött Noéminak,
                  hosszasan könyörgött, mintha az nem akarta volna elfogadni...</p>
					<p>Imrus végtelenül diszkrét volt, nem kérdezett semmit kedvesétől, nem faggatta e
                  Női Titkokat, melyek iránt valami szemérmes tiszteletet érzett. Imrusnak most
                  vágyai sem voltak: csak babusgató, gyöngéd szánalommal ölelte magához a szép,
                  törékeny testet, erős férfihoz illő kímélettel! s óvatosan, vigyázva segítette le
                  az édes, gyönge lányt a hosszú lépcsőkön, aggodalmas hűséggel kísérve hazáig, s
                  ellenvetés nélkül belenyugodva, hogy most néhány napig nem fogja látni. Noémi
                  hagyta magát ápolni s vezetni, fölszíva könnyeit, titkon törölgetve szemét és
                  igazgatva haját még az utcán is, beteg kislány, s egyúttal elszánt, modern nő is,
                  Gittára gondolva s az önző férfierkölcsre, amelyről Gitta annyit beszélt neki
                  hajdan, mikor még jóba voltak, nagyon magas elvi szempontokból: mert nem tehet-e
                  mindenki a saját testével, amit akar? És így dőlt el sorsa annak az ismeretlen kis
                  emberi lénynek, aki a Noémi szép testét választotta e szomorú földi élet
                  előszobájául.</p>
				</div>
				<div type="chapter">
					<head>7</head>
					<p>A bécsi hajó halkan és elegánsan csúszott le a Dunán, s fedélzetén hozta
                  Schapringert. Milyen szenzáció lett volna egy ilyen hajóút Imrusnak!
                  Schapringernek nem volt szenzáció. Sőt bosszankodott lassúságán: mert vasúton már
                  rég Pesten lehetett volna! Az új asszony választotta mindenáron a hajót, hogy
                  ilymód is nyújtsa egy nappal az utat, a nászutat: mert, amíg az út, a nászút tart,
                  addig férje biztosan az övé és csak az övé! Már érezte, hogy mihelyt Pestre érnek,
                  másképp lesz. Miből érezte ezt? Alig lehetne megmondani. Hisz Schapringer az egész
                  úton oly figyelmes volt, oly előzékeny! ideálja az előírásszerű fiatal férjnek. De
                  hát micsoda üzleti ügy az, ami ily hamar visszahívja? Schapringerné észrevette,
                  hogy férje nagyon is türelmetlenül várja már az órát, amikor Pesten lehet: és
                  éppen azért akarta minél inkább késleltetni ezt az órát.</p>
					<p>Schapringer pedig megérezte ezt, és annál türelmetlenebb lett: különös érzelmi
                  fogaskerék! Holott, modern házasokhoz illőn, nyíltan és becsületesen megállapodtak
                  előre, hogy szerelmi életükben nem fogják egymást zsenírozni. Tulajdonképpen, ha
                  az az önzetlen és őszinte barátság volna közöttük, amiről Schapringer álmodott,
                  akkor most tartózkodás nélkül s mintegy pszichoanalitikus gyónással meg kellene
                  vallania a feleségének, hogy nem üzleti ügyek vonják haza oly ellenállhatatlanul,
                  hanem - Noémi. Adolf úr ugyanis már ismerte az új lélektani irányzatot, melyet egy
                  bécsi tanár divatba hozott, és megtanulta, hogy lelkünk igazi urai azok az
                  ösztönök, melyek az Asszony tisztátalan testéhez kötnek bennünket. Ezek ellen nem
                  lehet lázadni: legfeljebb tudatossá tenni őket magunkban s ezáltal kivenni
                  méregfogaikat. Ó, drága, komisz, imádatos, aljas kis bestia! Adolf úr könnyebben
                  érezte volna magát, ha elpanaszkodhat édes és szégyenletes rabságáról annak a
                  finom és intelligens nőnek, akit szociális és szellemi élettársául választott
                  magának; de ez lehetetlen volt, és Adolf úr a fölébredt vágyak türelmetlenségének
                  teljes feszültségében érkezett haza. Intelligencia, kifinomult érzés, a rokon faj
                  szellemi fölénye, előkelő műveltség és modor, a társaságbeli nő és gazdag feleség
                  méltóságával együtt, mind elhalványodtak a buta kis gépírólány, a Schöne Schickse egyetlen, öntudatlan, naivul érzéki
                  mozdulatának emléke mellett, mely Adolf úr álmai közt egyszer váratlanul
                  fölbukkant, fölizzott, és egész nászútján kísértette...</p>
					<p>Nem bírta már tovább. Adolf urat izgatta a keresztény nő, mint ahogy izgatta őt a
                  keresztény zseni Adyban; Adolf úr szellemileg és testileg is exogám természet
                  volt. De ez már több volt izgalomnál; ez az ópiumszívó szomja volt, aki őrületbe
                  menne és vagyont áldozna egyetlen késhegyéért a megszokott és már megvetett
                  mámornak. Adolf úr alig tudta kivárni a másnap reggelt, s szinte lélektelen ért be
                  már kilencre a bátyja hivatalos helyiségébe: Manó úr persze még nem volt ott.
                  Schapringer nem szokott zavarba jönni: most mégis határozatlan állt a pulthoz
                  támaszkodva, mert Noémit sem látta.</p>
					<p>- Majd visszajövök - mondta, de nem mozdult. Agyán indokolatlan dühroham futott
                  át: képes volt azt hinni, hogy távollétében elbocsátották Noémit. Már próbálgatta
                  magában, hogyan tegye szóvá bátyja előtt kellő energiával ezt a kényes témát.
                  Rémületét az a gondolat okozta, hogy a lány ebben az esetben hazautazhatott az
                  anyjához Szakolcára. Hogy időt nyerjen, közömbös kérdéseket tett, kedves volt és
                  leereszkedő a gépírókkal, hírek iránt érdeklődött. A lányok összevihogtak, és
                  elmondták, hogy nagyon sok a dolguk, mert a beteg Noémit is helyettesíteni
                  kell.</p>
					<p>- Tessék bemenni és helyet foglalni.</p>
					<p>- Majd visszajövök! - felelte Schapringer, és elrohant, minden szándéka nélkül a
                  visszatérésnek. Egyenesen Noémi lakása elé rohant, de nem ment föl. Egy
                  kávéházba ment, és levelet küldött egy hordárral. Noémi ágyban feküdt, valami
                  gyomorelrontás ürügyén; de amint a levelet elolvasta, sietve felöltözött, avval,
                  hogy mégis be kell menni a hivatalba. Adolf úr nem bírta már nyugton ülve várni,
                  kinn sétált a kávéház előtt, idegesen dobolva az aszfaltot, bizonyos babonás
                  ütemre, ezüstfogantyús pálcájával.</p>
					<p>Másnap Imrus este hat óra tájt várta Noémit a szokott helyen, a bank közelében, a
                  körút sarkán (ahol hajdan egyszer Gyulával is találkozott). Ilyenkor végződött a
                  délutáni hivatalos óra, s Imrus úgy érezte, hogy muszáj valamit megtudnia
                  kedveséről, legalább azt, hogy bejár-e a hivatalba? noha úgy egyeztek meg, hogy
                  nyugodtan fog várni, amíg a lány értesíti. Imrus ezer szemrehányást tett magának,
                  maga sem tudta, mért, s fantasztikus terveket szőtt, föláldozva magát és jövőjét
                  Noéminak - ha ugyan van még mit föláldoznia!</p>
					<p>Egyszerre megpillantotta Schapringert, Adolf urat, jönni a bank felől: akiről úgy
                  tudta, hogy nincs Pesten; különös módon valósággal megrémült tőle, s befordult egy
                  kirakatnak, hogy ne kelljen köszönnie. Adolf úr elhaladt, s nemsokára jött Noémi,
                  sietős léptekkel s szórakozottan csaknem elkerülve Imrust.</p>
					<p>- Hát észre sem vesz? - próbált a fiú mosolyogni. De Noémi ingerülten riadt rá,
                  mint egy nem várt akadályra:</p>
					<p>- Mért futkos utánam? de nagyon türelmetlen...!</p>
					<p>- Nem tudtam már várni - vallotta meg őszintén Imrus.</p>
					<p>- Pedig most nem érek ám rá magával mászkálni... - kezdte Noémi, mint aki azonnal
                  búcsúzni akar; de Imrus elébe állt, megfogta a kezét, mély érzéssel, őszinte
                  aggodalommal, hogy nem lehet mellette, nem vezetheti és gondozhatja: ami csak még
                  inkább ingerelte a lányt! Noémi önálló nő volt, aki nem szorult vezetésre és
                  gondozásra, egy ilyen taknyostól!... Imrus azonban, halálig sértve hölgyének
                  visszautasító modorától, egyszerre kifakadt: mert nem volna-e inkább az
                  természetes, hogy örüljön neki, áhítozzon utána, várja és keresse őt szemével,
                  valahányszor kijön a hivatalból: hisz tudhatta, hogy eljön?...</p>
					<p>De Noémi szintén meg volt sértve, már csak Imrus jelenlététől is.</p>
					<p>- Azt hiszed talán, nincsen egyéb dolgom, mint hogy utánad leselkedjek? ahogy, úgy
                  látszik, te leselkedsz énutánam? - Noéminak nagyon is volt dolga: sürgős dolga
                  volt és nem késhetett.</p>
					<p>- Elkísérlek - mondta Imrus, és már indult is. De ez volt az utolsó szikra Noémi
                  türelmének! Noémit Schapringer várta a szomszéd utcában, egy fiákerban! Éppen
                  kísérőre volt szüksége Noéminak! Noémi föllángolt, mint egy meggyulladt
                  selyemlampion; és fújt, mint a cica.</p>
					<p>- Ne kísérgess engem: hagyj magamra!</p>
					<p>De lehet-e egy beteg nőt egyedül hagyni, ki méghozzá kedvesünk is? Imrus
                  ragaszkodott a kísérethez; Noémi toporzékolt; Imrus idegeskedett: mert mért
                  sajnálja tőle Noémi ezt a pár perces együttlétet? Másokkal, közömbösökkel,
                  Schapringerrel együtt van a hivatalban egész nap! Imrusnak egyszerre eszébe jutott
                  Adolf úr... Micsoda titka van Noéminak, mért nem akarja, hogy vele menjen?</p>
					<p>- Talán féltékeny vagy? - Noémi kitört, vadul és őszintén, mintegy a végső
                  tehetetlenség ösztönével. - Ó, ó, kis aranyos...! Miféle joga van önnek hozzám,
                  uram? Azt hiszed, azért, mert egypárszor jóba voltunk, most már zsarnokoskodhatsz
                  rajtam? Nagyon tévedsz! Azt teszem, amit akarok, és nem tartozom neked számot
                  adni! Tudd meg, igenis, a Schapringerrel van randevúm, és ha megpukkadsz is! Jaj
                  de naiv fiú maga, Imrus! No, itt van egy puszi, ne sírjon! És most eressz, s ne is
                  próbálj többet erőszakoskodni, mert úgysem lehetek a tiéd!</p>
					<p>És megcsókolta az alkonyi utcán, s elszállt, mint egy léggömb a meglazult
                  kézből.</p>
				</div>
				<div type="chapter">
					<head>8</head>
					<p>Imrusnak másnap kellett volna beadni a vizsgálati kérvényét, egy rövid
                  önéletrajzzal együtt, melyet még ez este akart megírni. Egy hónap múlva lett volna
                  a vizsga. Imrus egyáltalán nem volt elkészülve; de egy hónap sok idő, és kivált az
                  éjszakák szinte végtelennek tűntek föl Imrus előtt: egy éjszakán át is rengeteget
                  lehet tanulni, s neki még vagy harminc éjszakája volt! És most igazán nincs más
                  dolga, mint tanulni! Úgy gondolta ezt, mintha azt gondolná: nincs más hátra, mint
                  az öngyilkosság! Beletemetkezni a szellemölő, gépies munkába, lekötni minden
                  gondolatát, még csak nem is olvasni önmaga által választott olvasmányt - versre se
                  gondolni, amire különösen képtelennek érezte magát, noha azt mondják, hogy a
                  szomorúság és kivált a szerelmi bánat kedvez a költészetnek. De hát Imrus érzése
                  nem is csalódott szerelem volt, hanem egy sokkal rettenetesebb, sokkal gyötrőbb és
                  sokkal sivárabb érzés: önmaga nevetségességének tudata! Imrusban düh forrt, lázadó
                  düh: szerette volna párbajra hívni Schapringert, noha Schapringer bizonnyal nem is
                  tudott a dologról, s noha Imrus elvi ellensége volt minden párbajnak. Imrus örült,
                  hogy újra visszahullhatott magányába, könyves, szigorú, asszonytalan
                  diákszobájába, e puha, alattomos és megbízhatatlan női macskaságokból.</p>
					<p>Imrus különös hangulatban írta az önéletírási vázlatot, mely a vizsgálati
                  kérvényhez szükséges volt: aszketikus önleszámolással! Ez az önéletrajz az igaz
                  életét festette: amelyik könyvekben folyt le, tanulásban, elvonultan és önzetlen,
                  nem élve, mintegy csak tükörből nézve a világot: de logikus fejlődésben és
                  gazdagodásban s nem folytonos kiszakadásokban, vonagló ostobaságokban, mint ez
                  utolsó hetek Szanzarája. Mennyivel különb a tükörkép a valóságnál! Imrus most
                  megértette a Schopenhauer álláspontját, mely egyúttal az egész modern kultúra
                  álláspontja, az objektív tudományé és a l’art pour l’art
                  művészeté: a heroikus kívülállás! az önzetlen szem aszketizmusra! a fenséges
                  közöny és pártatlanság, melynek egy kémiai elem fajsúlya, egy virág színe vagy egy
                  igető hangzása éppoly fontos, mint akármi más a világon, s egy ókori költő
                  szerelme többet jelenthet, mint a körülötte áradó emberi keservek és ostobaságok!
                  Talán okos dolog, Lesbiákhoz és Chloékhoz menekülni a Noémik elől; s egy rideg és
                  csöpp udvari szobából - csak legyen ott pár könyv - át lehet röpülni az egész
                  világot, még a múltat és jövőt is, akár egy igető puritán madzagába fogózva!
                  Minden összefügg, s egy igető éppúgy lehet a világ központja, mint Lesbia teste;
                  Imrus kétségbeesetten kapaszkodott a sürgős igetőbe. Sietős munka, úgy mondják,
                  nyugalmat ad. Imrus vad iramra kényszerült; ez volt ereje és szerencséje e “fekete
                  hónapban”! Irtózatos rémek fenyegették, mind közelebb. Napokat ketyegett az Idő
                  pokolgépe. Jólesett futni, akárhova! tenni valamit, akármit, amit a Világ
                  hasznosnak és szükségesnek tart! Tanulni, mint egy kisdiák, ki szorgalmasan
                  cselekszi, amit a nagyok előírnak, és semmire nincs gondja! És egyedül, a
                  férfiélet ridegségében, mint egy gályarab! Szívesen elzáratta volna magát,
                  azonnal, előre, mint egyszerű rabot, kenyéren és vízen, egy keskeny cellába, csak
                  a könyveit adják be vele! ő onnan is az egész világ ura marad jobban, mint ha künn
                  rángatózik a világban! Imrus sztoikus volt, mint a római sztoikusok, akiknek
                  műveit olvasnia kellett: kis igényekkel s nagy megvetésével a földi gyönyöröknek,
                  melyek csak gyötörték. Ó, minden, minden jobb a fantáziában, mint e kuszált
                  valóságban! Most még van egy kis idő (a váltó lejárata előtt), amíg nem
                  történhetik semmi: azt kihasználni... az alatt fölszíni annyit a világ könyvekbe
                  szűrt titkaiból, amennyit csak lehet! az élet oly zavaros: de tiszta, higgadt
                  kincs a Tudomány. Imrus elkalandozott, mintha nem is vizsgára készülne; majd
                  megint izgatottan kapta meg a vizsgaanyag pedáns szálát, mint egy monomániás
                  makacsságú tudós, ki e szálon akar eljutni a végső Megértéshez. Imrus filológ
                  volt: azaz a Szellem Bogarásza: áhítatosa a Jelentéktelennek, böngészője a szavak
                  szürke flórájának.</p>
					<p>Különös foglalkozás a siralomházban!</p>
					<p>Mert akár egy fekete hónap, akár egy éjszaka, de akár egy egész élet is:
                  siralomház! S mi jön: halál, ami mindig jöhet? öngyilkosság, amire mindig ráérünk?
                  vagy akármilyen más megoldás? mindegy az! Addig is: kihasználni az órákat!
                  Imrusban ifjú energia dolgozott, és szomjas lélek, mohón inni egyéb nedű híján a
                  filológia forrásait, melyek szűken adják, de tiszták legalább! Tudásszomj és
                  tettszomj is egyúttal: kielégülést ígérve magának, megint csak más híján, egy
                  gyerekes jódiákvirtusban, egy hirtelen s diadalmas egzáment megállni, könnyedén s
                  ragyogóan, hogy még az utolsó pillanatban elkápráztassa azokat a szamarakat, akik
                  ilyesmire adnak, s akik talán nemsokára ítélőbírái lesznek, egy más ügyben!...
                  Imrusban nem hiányzott a szívósság és akaraterő: képes volt ő heroikus
                  erőfeszítésekre is, nem a célért, mert mit használt már őneki a vizsga? de dacból!
                  Mint hazárd légtornász a katasztrófa pillanata előtt, Imrus visszafojtotta
                  életének lélegzetét, teljes hetekre!</p>
					<p>De estefelé, távol a Világ szemeitől, miután egész nap latin mondatok koturnusos
                  talányait bontogatta, ágyán heverve a télikabátban, s még az ágytakaróba is
                  beburkolózva, hogy ne fázzon, vagy fel és alá mérve lábaival szomorú skatulyáját:
                  amint elfogyasztotta töpörtyű vagy sajtvacsoráját: melyért a házban levő henteshez
                  szaladt le, egyszerre maga előtt is váratlanul hangosan sírva fakadt, és vonaglott
                  az asztalra borulva, melyen a sajthéjak és zsíros papirosok hevertek a litografált
                  jegyzetek mellett. Az asztalon levagdalt sajthéjak, a levegőben egy elszállt
                  luftballon, a szobában hideg, szívben és gyomorban éhség és rettegés.</p>
				</div>
				<div type="chapter">
					<head>9</head>
					<p>A dicsőség sem jött meg, a várt csoda; a megjelent versnek nem lett folytatása: s
                  hol is? A vizsga azonban megtörtént, beugrott handicap, fölényes eredménnyel: mert
                  Imrus intelligenciája ihlett paripaként szökellte át a hézagokat és szakadékokat,
                  amiket elszánt, de rövid tréningje tudásában hagyott. S bizonnyal könnyű volt
                  kitűnni e nívótlan próbán, mely szinte bevallott csalás volt: tudósok mértékével
                  mérvén a derék fiúkat, akik csak iskolamesterek akartak lenni.</p>
					<p>Imrus diadala ezúttal az Intelligencia diadala volt a törtető szorgalom és
                  módszeres tudósképzés fölött: mert Imrus egyetlen szemináriumnak sem volt tagja,
                  alig látta az Egyetemet, s a tanárok közül egyik sem ismerte őt, noha ez időben
                  már az a finom és puritán esztétikus is szerepelt a magyar irodalomtörténet
                  előadói közt, aki irodalmi és esztétikai teaestélyekkel vendégelte meg hallgatóit,
                  naiv, de gyümölcsös ideálizmusában. A vadóc Imrus egyszer sem jelent meg ezeken az
                  estélyeken, melyeken például Gitta állandó alak volt; Imrus nem tanulmányozta a
                  tanárok érdekkörét, visszatérő kérdéseiket; nem ismerte az obligát svindliket;
                  Imrusnak minden “egyetemi róka” kudarcot jósolt volna, s ő maga is kudarcot jósolt
                  magának, s a döntő reggelen babonásan és bukásra készen, mint egy Caesar március
                  idusán, nyomkodta ugráló szívét a Jozsótól kölcsönkapott szalonkabáton át. Az a
                  szív egy váltóhamisító szíve, aki, noha csillag jegyezte homlokát, ma stílszerűen
                  meg fog bukni vizsgáján is, a rendes életű és csillagtagadó Jozsó
                  szalonkabátjában... mert már talán ma megszólalnak az ítélet trombitái.</p>
					<p>A trombiták azonban hallgattak, vagy inkább diadalt zengettek, Imrus babonái
                  helyett ezúttal Rosenberg elméletét igazolva: kinek kedves témája volt a kétféle emberfaj; mert nem egészen külön faj-e az intelligens ember? A homo intelligens
                  több már, mint a homo sapiens, lényegi különbséggel; s noha
                     sapiens is okosat jelent, ez az
                  okosság éppoly idegen az igazi intelligenciával szemben, mint ahogy a legokosabb
                  majom sem érti meg az embert. Imrus és Rosenberg, s mások
                  is ez időben meg voltak győződve, hogy ahol ez az intelligencia végre megjelenik,
                  s jogait követeli, ott könnyedén el is viszi a Pálmát, s nincs szüksége azokra a
                  ravaszságokra, amikkel a közönséges okosságnak élnie kell. Ezt igazolni látszott a
                  vizsga menete: mert eznap vizsgázott Balázs Gáspár is, egy főigazgató fia, a
                  Bölcsészek Egyletének elnöke, egy monokli, egy zsakett, dédelgetettje az Alma
                  Maternek; s noha vad gutgesinntséggel pályázott a kitüntetésre, alig húzhatták át, “szamarak madzagával” - míg a
                  forradalmár Intelligencia, Imrus képében, szinte félvállról és alig készülve,
                  legalább a magoló pedagógivadékok mértéke szerint jött, kinyitotta száját, és
                  föltűnt, és győzött! Noha ő igazán távol volt ama hivatalos Egyetemtől s
                  ismeretlen minden mozgalomban: csak pár kócos kolléga ismerte inkább, a zsidók
                  közül: lévén itt is ők a “Szentlélek Vitézei”.</p>
					<p>Rosenberg tapsolt is az Intelligencia e diadalának, megjelenvén, fáklyázni
                  tűzfejével, rég látott barátja ünnepén. Ám az ünnep, mint annyi más ünnep,
                  belülről tragikus volt: mert ím, a félvállról vett vizsga sikerül, hogy annál
                  borzasztóbb legyen a balsiker mindabban, amiért egy egész tikkadt fiatal élet
                  dobogott! Babonás végzet volt ez! Imrus abban a végső hivatalos percben, mikor
                  kihirdették a büszke eredményt - mikor a kövek szinte hallhatóan hullnak le az
                  ifjú keblekről -, egyszerre, épp ellenkezőleg, úgy érezte, mintha szikla szakadt
                  volna a vállára. Az irigy kevélység sziklája volt ez, melyről Dante beszél, s mely
                  alágörnyeszt társaink előtt: mert borzasztó ez, különbnek lenni másoknál, és mégis
                  rosszabbnak! Imrus szívből irigyelte még azt is, aki megbukott a vizsgán: ami nem
                  mérhető az ő bukásához! Ó, gőgös Intelligencia! micsoda gúny minden eminensed, ha az Életben szekunda vár! Élet és Szellem nem
                  egy úton járnak: Imrus jól tudta ezt, ismerve a modern filozófiát, mely a Szellem
                  önlebecsülése. Imrust filológ tanulság, s tán öröklött konzervativizmus is, a
                  Tények értékének érzésére predesztinálta, s ez az érzés zuhant most váratlan reá,
                  éppen az Intelligencia e nevetséges, kisiskolás diadala napján. Micsoda zuhanás!
                  Imrus egyszerre a Semmiben lógott: mert eddig mindig volt valami cél, valami
                  tennivaló, ami közvetlen előtte állt, mintegy elfödve szeméből a katasztrófát,
                  mint egy buckás kapaszkodó az árkot; de most mi maradt közte s az Árok között? Mit
                  csináljon mátul? Üresen állt és kétségbeesve, a Kikerülhetetlen előtt, egyedül. Mi
                  töltheti még be remegő napjait? Tanulmány? Olvasás? Praktikus cél nem sarkallván
                  immár, szellemének büszke világa elhalványult az Élet pokolfényében, mint
                  ködfátyolkép, ha kigyújtják a lámpát.</p>
				</div>
				<div type="chapter">
					<head>10</head>
					<p>Talán éppen eznap történt, hogy Schapringer, Manó úr, leutazott Sótra. Ez nem volt
                  ritka eset, mert a Schapringereket nemcsak erős családi összetartás ösztöne, hanem
                  különböző üzleti ügyek is gyakran visszavonták vén atyjuk fészkébe. Ez üzleti
                  ügyek nem a Schapringer és Fiai nagykereskedésével függtek
                  össze, mely hovatovább teljesen az öregúrra maradt, hanem a bankkal, melyet még
                  mindig erős szálak fűztek a sóti anyaintézethez, ahol hajdan Döme bácsi is ült,
                  hetenként egyszer, horgolt sapkájában, a rács mögött.</p>
					<p>Ez idő tájt Döme már csak mint üzletfél jelent meg, kuponjaival, a hónap elején,
                  hogy fölvegye a megmaradt részvényei után járó osztalékot: oly ügy, melyet még
                  most is személyesen szeretett intézni. Döme most megint egészséges volt: noha
                  Pestről úgy érkezett haza, mint aki, dolgát elvégezve, lefekszik, és meghal. De
                  nem halt meg; sőt új életkedvet kapott, új érdeklődést a világ dolgai iránt. Sűrű
                  levélváltást folytatott Cencivel, a Nelli-féle életbiztosítás tárgyában:
                  találgatva öreg szívében, vajon sejti-e Nelli a pénz eredetét? kívánva, hogy
                  sejtse, mégis újra meg újra megtiltva Cencinek, hogy elárulja.</p>
					<p>- Bolond ez a Döme! - mondta magában Cenci; de, a Család érdekében, szívesen
                  látta, hogy Nelli pénzt kuporgat, mely úgyis, érintetlen, a gyerekekre marad.
                  Imrus famíliájának öregei nem számíthattak a fiatalok hálás törődésére, mint a vén
                  Schapringer: inkább nekik kellett e gyámoltalan fiatalokkal törődni,
                  körülbástyázva őket előre az Élet viharai ellen. Ez az érzés adta a
                  kiapadhatatlannak látszó szívós erőt ezekbe az öregekbe, ez tette Dömét is vidámmá
                  és frissé, ha csak olvashatta Cenci írásában Nellinek vagy Imrusnak nevét. A kettő
                  tulajdonképp egy volt, mert már Nelli is csak Imrust jelentette; az édes, meghitt
                  arcvonások az Ifjú képéről sugározván frissebben vissza az öreg lélekbe, amelyben
                  varázsos szó maradt az ifjúság, a márciusi ifjúság napjai óta.</p>
					<p>Ó, magyar ifjúság! A szavakban csakugyan varázs van, évek, vágyak és bánatok
                  varázsa; s mindaz a legenda és retorika, ami a magyar ifjúság nevéhez fűződött,
                  nimbusz lett most egy távol levő ifjú alakja köré, aki szép volt, komoly, szolid,
                  tehetséges, a Döme neveltje, és verseket írt, mint Petőfi. Költőre, ostorozni és
                  lelkesíteni az elkorcsosult nemzetet, sohasem volt több szükség, mint manapság!
                  Döme legalább így vélte, örökké forrva és füstölögve, düh és kétség között, “hona
                  állapotján”. Ki törődik a honnal, ha nem tán a költők? Szomorú ország ez, hol még
                  a negyvennyolcas vezérek is Bécsben kilincselnek! A függetlenségi politika
                  megbukott, idealista grófok és elvtelen fiskálisok kezén, akik Tisza zászlaja alá
                  játsszák vissza az országot. Az ifjú Tisza, rosszabb az apjánál, akit a népharag
                  egyszer már elsöpört, most újra előlép, “komoly munkára” csábítva a nemzet
                  jobbjait, a haszontalan jelszópolitika helyett: holott lehet-e komoly munkáról
                  szó, míg kizsákmányolt provincia vagyunk? Minden munkának Bécs látja itt
                  gyümölcsét; még a nemzeti tulipánt is Bécsben gyártották! S akkor jön Tisza Pista,
                  nyakas kálvinista létére fölajánlkozva még Habsburgok lakájának. Legfőbb ideje,
                  hogy teremjen egy költő, és fülébe harsogja ennek az elernyedt népnek a “Romlani indult hajdan erős magyart”!</p>
					<p>Mi kellett hozzá, hogy Döme ideálja a rebellis vezér s gerinces politikus helyett
                  a szelíd költő legyen? Bizonnyal furcsa átváltozás, mert Döme alig olvasott költőt
                  fiatal kora óta; noha tán épp a költők e modern kor rebellisei. Mindenesetre
                  szelíd és szolid rebellisek; legalább Imrus ilyen volt; amilyent kihalhatatlan
                  apai ösztönünk kívánhat; nem poharak és különböző bélyeges papírok hőse, mint a
                  szegény, megboldogult Ákos. Valamikor sírva vigadt a magyar; de ma már lassanként
                  vigadni is, sírni is elfelejt: beletörődve az igába, mint közömbös rabok.</p>
					<p>Ki törődik a honnal, ha nem tán a költő? A költő az ifjúság, a szív, a remény és
                  lelkesedés: legalább így tudta azt Döme. A magyar irodalom mindig a nemzeti érzés
                  utolsó mentsvára volt; s Döme, kinek minden gondolata a politika sarkai felé
                  lengett, most hajlandó lett igazat adni Imrus politikaellenes világnézetének, mely
                  fiatalságunk legjobbjainak világnézete volt azon években: mert mi kilátást
                  nyújthatott a politika? s miben élhetett még ez a közönybe és anyagiságba süllyedt
                  nemzet, ha nem nyelvében és kultúrájában? Döme azonban valami tulipántos kultúrára
                  gondolt, gyújtó, hazafias költőkre, akik fölrázzák az elkorcsosult nemzedéket a
                  régi dicsőség képeivel: noha ez időben más fajta költők is voltak, idegen, korcs
                  irányok, dekadens, párizsi habajgások zászlóvivői, mert romlott már a fiatalság!
                  Döme már tudott ezekről, egyrészt soviniszta újságjából, melyet most ismét
                  szorgalmasan olvasott, mióta Pestről új szemüveget hozott magával; másrészt attól
                  a megkeveredett könyvmoly Gittától is, aki nem átallta egyszer kijelenteni Döme
                  előtt - mikorjában az betegen feküdt -, hogy a patrióta költészet rég idejét
                  múlta, s hazafi verseket csak Hazafi Verai Jánosok írnak még. Döme néhány paródiát
                  is látott bizonyos Ady magyargyalázó és értelmetlen
                  verseiről, melyek méghozzá az ember állati ösztöneit magasztalták: idáig süllyedt
                  a poézis! Döme egész életében uralkodni próbált ösztönein; s ezek a taknyosok
                  nyíltan kitárják országnak-világnak, amit a tiszta, szemérmes magyar lélek
                  szívesen eltitkol még önmaga előtt is.</p>
					<p>- Nem is magyarok ezek! Zsidók! - hombolygott Csontváry doktor, közben
                  jobbra-balra dőlve a kacagástól, mert ő volt az, aki házról házra vitte ezeket a
                  paródiákat, kétkerekű kocsijával, mely egész nap látható volt Sót utcáin. Azelőtt
                  a doktor sem olvasott soha verset; de most - mindenki beleunva és beleutálkozva a
                  politikába - sok henye figyelem fordult ez agresszív költészet felé, mely - en épatant les bourgeois - erőszakosabb és könnyebb mozgású
                  kasztokból, paraszt vagy zsidó szülőktől származó költők lantján Imrus nélkül is
                  immár hangos volt.</p>
					<p>Csontváry kivagdosta a kaszinóban az újságok paródiáit, s végigvitte az egész
                  városban, harsány kacagásokat keltve unatkozó pácienseknél. Dömét azonban bántotta
                  ez a kacagás, hisz nagyon komoly dologról volt itt szó: Döme már semmit sem vett
                  tréfára. S a nemzet megbecsülése, szellemi egészsége, romlatlan erkölcse, ha
                  veszélyben van: csakugyan nem tréfa! Döme szónokolt, s közönséget keresett
                  szónoklatának. Erre a doktor nem volt jó: mert ő csak kacagni tudott.</p>
					<p>Általában ki volt már erre jó közönség Sóton? Az emberekből kihalt az ideálizmus:
                  ki törődött itt hazával, erkölccsel? Egyetlenegy ember akadt, hajlandó Dömét
                  komolyan meghallgatni, s ez Schapringer volt: a boltos, az öreg, akinek szolid
                  Ferenc József-szakállán már alig látszott a régi szín nyoma, de még mindig élénk
                  hajlongásokkal és kézdörzsölésekkel jött elő az üzlet mélyéből, valahányszor Döme
                  megtisztelte, pár kötött kesztyűért vagy új jégeringért, mert babonája volt a
                  jégert nem mosatni. Schapringer hátul az irodában végigolvasta az összes
                  újságokat, mindenről tájékozva volt, s véleményei fiatal korától beidegzett,
                  automatikus mimikrivel simultak legjobb kuncsaftjainak véleményéhez.</p>
					<p>- Bizony más világ volt a mi korunkban, jha bizony, jha bizony! - ismételgette
                  kedélyes, de tiszteletteljes hangsúllyal Döme előtt; mert noha egyetlen zsebéből
                  kifizethette volna az egész Dömét, még mindig a régi, görnyedt alázattal beszélt
                  vele, óvatosan titkolva tőle, hogy a Tisza-párthoz készül állani. - Jha bizony,
                  jha bizony! - Schapringer mindenben helyeselt Dömének, s különös szívesen
                  kiterjeszkedett az irodalom témájára. Schapringernek több kultúrambíciója volt,
                  mint a legtöbb embernek Sóton, s Döme demokratikus liberalizmusa nagyon
                  megbecsülte ezt ily autodidakta üzletembernél. Schapringer nem nevetett az új
                  költészeten, s méltányolni tudta Döme komoly aggályait.</p>
					<p>- Nincs ezeknek az embereknek hazájuk, kérem; se hazájuk, se erkölcsük. Hol vannak
                  ezek egy Arany Jánostól: de még csak egy Kiss Józseftől is, kérem! -
                  Schapringernek különös oka volt haragudni ezekre a modern, vad irodalmárokra, akik
                  mind lumpok és szocialisták, s akik egészen megbolondították az ő fiait is, kivált
                  Dolfikát, mert Dolfinak azóta semmi hasznát sem lehet venni az üzletben. - Félős,
                  hogy, kérem, még pénzébe is kerülnek ezek. - Dolfira Manó úr is panaszkodott; de
                  főleg sok panasza volt a feleségének, az előkelő új menyecskének, aki hosszú
                  heteket töltött időnként Sóton, férjétől teljesen elhanyagolva, francia könyveket
                  olvasva és telesírva apósa fülét. - Pedig egy ilyen asszonyt igazán
                  megbecsülhetne! - gondolta az öreg Schapringer, aki büszke volt menyére. Ravasz
                  apai szívvel kerülve kellemetlenebb föltevéseket, az irodalomnak és mindenféle
                  “modern” művészek társaságának rótta föl, hogy Dolfikát elvonják nejétől. - Nincs
                  ezekben semmi erkölcs, kérem! És mondják, az az Ady, az mindig részeg, kérem! Nem
                  mondom, Petőfi is ivott, de az mégiscsak más!</p>
				</div>
				<div type="chapter">
					<head>11</head>
					<p>Ezek voltak az előzményei a “végzetterhes” jelenetnek, mely Imrus bűnét idő előtt
                  napvilágra hozta. De mért mondjuk ezt a jelenetet végzetterhesebbnek az
                  előzményeinél? Tulajdonképp minden pillanat végzetterhes, s a mindennapok sora
                  egyforma erővel visz a katasztrófáig, hogy az is végre csak egy láncszemmé
                  szürküljön a mindennapban.</p>
					<p>Maga a jelenet nem is érdemel oly sok szót. A drámaírók jelenetekké nyírják
                  életünket: holott minden élet egyetlen hosszú monológ, melyben bizonnyal nem a
                  színfalak mögül behangzó idegen szavak a legfontosabbak. Döme nem az üzletben
                  beszélt aznap Schapringerrel; hanem a bankban, ahova kuponjait beváltani ment be,
                  s hol az igazgatósági szoba félig nyílt ajtaján át meglátta Manó urat, aki hangos
                  szóval üdvözölte. Ez a szoba rendesen üres volt, mert az öreg Schapringer számára
                  tartották fenn, aki havonta legfeljebb egyszer nézett be: most azonban Döme,
                  belépve, azonnal megpillantotta őt is. Különös és félszeg volt így üzletén kívül,
                  mint kövér fóka a szárazon. Dömének valami határozatlan érzése támadt, hogy
                  családi tárgyalást zavar meg; de Manó örült a félbeszakításnak, mert nem nagyon
                  szeretett apjával családi ügyeket tárgyalni. Talán most is Dolfikáról volt szó.
                  Bizonyos, hogy a vén boltos kissé ingerültnek látszott. Az asztalon, Manó úr
                  kalapja mellett egy Ady-kötet feküdt, amit Manó az útra hozott magával Pestről: az
                  öreg Schapringer fölvette ezt, s bizonyos agresszív éllel Ady és a mai fiatalság
                  ellen kezdte a verseket fölolvasni Dömének. Az agresszív hang és Döme
                  aposztrofálása politikai és világnézeti állásfoglalást jelentett Manó úrral
                  szemben, mert az öreg Schapringer a szolid, hazafias és nemzeti alapon dolgozó
                  zsidósághoz tartozónak érezte magát.</p>
					<p>Manó úr mosolygott; őt tulajdonképpen semmi világnézeti különbség nem választotta
                  el atyjától, hisz ő is került minden szélsőséget, ami természetes is egy
                  pénzembernél; de nem láthatta be, miért kell a politikának irodalmi ízlésünket is
                  béklyóba kötni, s miért ne élvezhetné ő például Ady szépségeit, amellett, hogy
                  politikában Tiszát szándékszik követni? Titkos ösztönnel érezte talán azt is, hogy
                  minden fölforgató törekvés a keresztények közt csak hasznára válhatik a
                  zsidóságnak: amit atyja, az elnyomott faj alázatos simulásának dresszúrájában
                  nevelkedve, talán nem tudott megérteni... Ösztön vagy ízlés: tény, hogy Manó úr
                  örült Adyék minden újabb térfoglalásának, mint valami pikáns dolognak; s különös
                  pikantériát érzett a kísértésben, hogy az előkelő, öreg, konzervatív Dömében is e
                  forradalmár ifjú költők titkos pártfogóját és mecénását leplezze le: mert nem Manó
                  úr tudta-e legjobban, hogy Döme bizonyos modern ifjú költők lapalapítási céljainak
                  érdekében még pénzbeli kezességet is hajlandó volt vállalni?</p>
					<p>- Én, öcsém? Márhogy én? - akadt meg Döme a halkan ingerkedő célzáson, melyet nem
                  tudott mire vélni. Döme hangja őszintének látszott; s Manó urat finom érvének
                  különös hatástalansága, de régi kíváncsiság s már éber üzleti aggodalom is
                  piszkálta, hogy ne hagyja annyiban a témát. Így zavarta meg a végzet idő előtt az
                  alvó váltó terminusos álmát: kipattantva a tényt, az összeget, mely elég hangos
                  volt, s a Hintáss Gyula ominózus nevét is, amely még hangosabb. Manó úr
                  mindenesetre örült, hogy alkalma volt ezt szóba hozni Döme előtt; Döme azonban
                  fölugrott a székről, hova leültették, s kezében úgy remegett vastag botjának
                  bojtos csontnyele, mintha egy másik kéz volna.</p>
					<p>- És uramöcsém ezt szó nélkül kifizette?</p>
					<p>- Miután a Döme bácsi aláírása volt rajta, természetesen kifizettem - felelte
                  Schapringer.</p>
					<p>Döme kezében kolerikus ugrásokat tett a bot.</p>
					<p>- De mikor annak a pernahajder hochstablernek a nevére szólt! Uramöcsémnek rögtön
                  informálódni kellett volna tőlem! Csak nem írom alá egy ilyen embernek a
                  váltóját!</p>
					<p>- Azt bizonnyal meg is tettem volna, más körülmények között. De minthogy a fiatal
                  Sátordy Imre nyújtotta be, akiben Döme bácsi is mindig megbízott, s akinek
                  szavahihetőségében nekem sem volt okom kételkedni... Az aláírás, ha hamisítvány,
                  kitűnő! - tette hozzá elgondolkodva.</p>
					<p>De a szó, “hamisítvány”, végképp kihozta a csontbojtos botot mozgása tengelyéből,
                  mint földrengés az elektromos ingát. Az íróasztal csattant, szinte repedt, a
                  porzótartó ugrált és freccsent, a nyitott ajtón kíváncsi arcok néztek be. Valóban
                  földrengés volt itt: melyben talán egy világ süllyedt el.</p>
					<p>- Abszurdom! Képtelenség! - Döme látni kívánta a váltót. Ez a kívánsága csodálatos
                  módon azonnal teljesült is. Manó úr diszkréten becsukta az ajtót, és kivette
                  zsebéből tárcáját. Vannak különös ösztönök, s Manó úr ilyennek engedelmeskedett,
                  mikor ezt a váltót elutazása előtt magához vette. Manó úr hosszasan keresgélt
                  tárcájában, s ezt a szünetet az öreg Schapringer jóakaratú, nyugtató fecsegése
                  töltötte be. E fecsegés témája Imrus fellengző apoteózisa volt: biztosan
                  félreértés lesz az egész dolog! Egészen biztosan! Imruskát jól ismerte az öreg
                  Schapringer is: Imruska mintafiú: valóságos mintafiú! Nem lumpol, nem mulat, mint
                  ezek a többi fiatalok, kérem! Schapringer atya a sóti fiatalokat ismerte. Döme
                  majd kipattant: a szobát telepatikus áramok töltötték be. Manó úr ujja még mindig
                  keresgélt, mint a sors. Imrus ott állt a szobában, láthatatlan; komoly, mintafiú:
                  de kiismerhetetlen, zárkózottan, valamit titkolva. Döme most érezte, hogy mindig
                  titkolt valamit, hogy lelke sohasem nyílott meg előtte, hogy minden szolidsága,
                  komolysága, kitűnősége ez a titok volt... A jövő titka, egy új nemzedéké, mely
                  mindig sötét és ijesztő. Döme érezte, hogy meg tudna Imrusnak bocsátani, ha ő is
                  kártyás vagy boros könnyelműségből vétkezett volna, mint a szegény Ákos... De ez
                  más volt. Ez sötét dolog volt.</p>
					<p>Döme tehetetlen dühben rángott, ama telepatikus áramok zsákmányaként, s már előre
                  tudta, még mielőtt a váltólap előkerült volna Manó úr tárcájából... szóval érzett
                  mindent, az egész igazságot.</p>
					<p>- Börtön!... Börtönbe!... Csukassa be, öcsém!... Én nem fizetek érte egy fillért
                  sem!... Én leveszem a kezemet róla... Csak azt a szegény, szerencsétlen anyját
                  sajnálom...</p>
					<p>Manó úr különös mosollyal forgatta kezében a váltót.</p>
					<p>- Ugyan, édes Döme bácsi, gondolja meg... Mindent meg lehet érteni, s aki megért,
                  az megbocsát... Ez egy meggondolatlan gyerek; megengedem, súlyos eltévelyedés; de
                  talán csak formakérdés az egész... Hisz Döme bácsi úgyis ráhagyta volna a
                  vagyonát: nem igaz? Én kérem Döme bácsit: ne rontsa el a szegény fiú egész életét
                  egy ilyen gyerekkori bűnért! Döme bácsinak nem oly nagy összeg ez: különben is,
                  megcsináljuk, ahogy akarja... Visszaadom a váltót, és ad egy egyszerű nyugtát
                  róla... Ki tudja, milyen félelmeket áll ki szegény fiú: mert hisz ő alapjában nem
                  könnyelmű karakter... Ő életét tette kockára egy ügyért...</p>
					<p>Az öreg Schapringer a kezeit csapkodta.</p>
					<p>- Ó, az Imruska! Istenem, az Imruska! Ki hitte volna ezt, ki hitte volna ezt?
                  Olyan derék, komoly, szolid ifjú, mindig csak könyvek közt, tanulmányai közt, sose
                  lumpolt az, sosem udvarolt, mulatott, mint ezek a többi fiatalok, kérem...</p>
					<p>Manó úr azonban fölkapta Imrus elógiumát, mintegy atyjának szavaiból, s pikáns
                  ellensúlyul a durva bűnhöz, melyet elkövetett. Manó úr most teljesen látni vélte
                  Imrus alakját. Imrus nem volt közönséges fiú; anya nélkül, könyvek közt növekedett
                  kis kora óta; lelke végletekig kifinomult; ez egy költő lelke, melyet nem szabad a
                  rendes mértékkel megítélni... Még bűne is lelke érzékeny kényességét bizonyítja:
                  mert hisz más egyszerűen megpumpolta volna a bácsit... egyszerűen kért volna tőle
                  pénzt, és kapott volna... Ezt Döme maga is megerősítette... De Imrus nem tudott
                  kérni... Imrus egy álomvilágban élt, s teljesen idegenül állt szemben az élet
                  lehetőségeivel és korlátaival... Meg kell érteni az álomvilágot. Mindenesetre
                  tekintetbe kell venni a cselekedet motívumát: mely ezúttal semmiképp sem látszik
                  hitvány, anyagias motívumnak. Döme bácsi bizonnyal jól tudja, hogy magas egyházi
                  férfiak szerint is igen gyakran: “finis sanctificat
                     media”...[72]
               </p>
					<p>Döme fölordított.</p>
					<p>- Már megengedjen, kedves uramöcsém, de a becstelenséget semmiféle cél nem
                  szentesíti! - Döme, mint új Brutus, kész volt a saját szívét is kivágni minden
                  jogi és egyházi érv ellen. Brutus ezúttal alig volt következetes: mert vajon
                  mindig ily brutusi módon cselekedett ő? Szegény Ákos vétsége bizonnyal nem volt
                  csekélyebb, mint az Imrusé. Vagy talán mégsem szerette a Nelli fiát úgy, mint a
                  sajátját?... Vagy talán még jobban szerette?... Sokkal jobban, hogysem
                  megbocsátani tudjon neki?... Bizonyos csak, hogy Manó úr nem találta el a lélek
                  húrjait: s észrevévén, hogy hibás húrt fogott, még hibásabbra ugrott át.</p>
					<p>- De kedves Döme bácsi, itt egy új világnézet van előttünk, egy új generáció
                  életfelfogása, talán szabadabb és kevésbé formalisztikus, mint a régi. Képzelje
                  bele magát egy forrongó, idealista ifjú lelkébe, akit új csillagok vezetnek:
                  csodálhatjuk-e, ha útjában a csillag felé, zűrzavaros korunk éjjelén át, belegázol
                  a régi erkölcs korhadt tüskebokraiba? Én magam is kapitalista vagyok: de hát nem
                  kell-e érezni mindenkinek e kapitalista világrend korhadtságát? Kivált itt nálunk,
                  Magyarországon, ahol a hitbizományok rengeteg ezer holdjai mellett a kultúra és
                  minden jobb ügy fillérek híján éhen senyved el! Kezet szívre téve: mindannyian
                  hibásak vagyunk. Támogatjuk-e a kulturális célokat, az ifjak törekvéseit, ahogy
                  azok megérdemelnék? Nem csoda, ha a kultúrszomjas ifjak új erkölcs után
                  sóvárognak, túl akár a magántulajdon igazságtalan és szűkkeblű erkölcsén is! Csak
                  azért mondtam el ezt - tette hozzá, észrevevén Döme türelmetlenségét -, mert hisz
                  az erkölcs is evolvál, s a fiatal bűnös - fejezte be mosolyogva - talán már egy új
                  erkölcs alapján áll. Ifjaink mind szocialisták és anarchisták...</p>
					<p>- Kitelik tőle! - üvöltött föl Döme, sebzett oroszlánként. - Minden lehetséges,
                  minden lehetséges! - Döme úgy értette, hogy aki egyszer megfeledkezik a
                  becsületről, az mindenre képes, még arra a legnagyobb bűnre is, amit Garay szerint
                  az Isten sem bocsát meg: a hazaárulásra. A “hazátlan bitangok”, akik a
                  darabontkormánnyal szövetkeztek a nemzeti ellenzék diadala ellen: ez már az utolsó
                  volt Döme előtt! Valami rettenetes düh fogta el Dömét, mert most érezte, hogy
                  mindaz a sok hazafias szónoklat, amit Imrusnak hosszú éveken át tartott, sziklára
                  hullt eső; most egyszerre tudatra ébredt, és kitört benne, amit ösztönszerűleg nem
                  akart észrevenni, s fájva, tehetetlen mindig tudat alá nyomott e hosszú éveken át:
                  hogy Imrus zárkózottan, kajánul, fél füllel s belső ellenállással, sőt talán
                  gúnnyal is, hallgatta ezeket a szónoklatokat, melyek az ő életének legfőbb
                  tartalmát tették; hogy naiv, ostoba, kicsúfolt öreg volt! E pillanatban kirobbant
                  és kiteljesedett a Hatvanhét Száraz Zsemlye tragédiája: eddig érthetetlen és
                  jelentéktelen. Döme romokon állt, egy élet romjain, s fölháborító gúny és
                  idegenség vette körül, eláradozva e világos falakon, e modern irodabútoron s e
                  fiatal, elegáns zsidó ember finom mosolyán is, aki oly különös érvekkel próbálta
                  őt csitítani...</p>
					<p>- Csak az a nagy tisztelet, amit Döme bácsi és egész famíliája iránt érzünk... -
                  kezdte újra, most már kissé zavartan Schapringer. - Saját üzleti érdekeink ellen
                  is meg óhajtanánk kímélni ennek a tisztelt és nagyra becsült családnak egy fiatal,
                  szép reményű tagját...</p>
					<p>Döme végig sem hagyta mondani.</p>
					<p>- Sohse kíméljen engem, uramöcsém! Sohse törődjön az én famíliámmal! Aki gazember,
                  azt be kell csukni, akármicsoda famíliához tartozik is! Tolvajt és csalót nem
                  illet kímélet! Én bizony nem teszek érte egy lépést se! Én tudni sem akarok a
                  dologról! Ám lássa, öcsémuram, mit tesz! Vegye meg rajta a pénzét, ahogy tudja,
                  vagy pedig csukassa le! Megérdemli! Magam jelenteném föl a bíróságnál, ha nem
                  annak a szerencsétlen asszonynak a fia volna!</p>
					<p>S Döme megfordult, botjával hadonászva, s majdnem nekiment az ajtónak. Az öreg
                  Schapringer adta kezébe a kalapját, s közben megpróbálta még egyszer kapacitálni;
                  de Döme nem is hallgatott a szavakra, hanem ment, mint egy olümposzi isten, a
                  hadonászó bottal s remegő felhőbe burkolva, a megdermedt és távolba tágult
                  bankhelyiségen át, a kopott vörösmárvány lépcsők szőnyegén le, a márciusi utca
                  fiatal szelébe, a tavaszi nap vad szeme alá! Mindenki őt nézte! Dühösen ment, öreg
                  daccal és keménységben, erőszakosan kiegyenesedve, csak azért is, mint önmagának
                  tornya, halott korallból, a tenger fenekén.</p>
				</div>
				<div type="chapter">
					<head>12</head>
					<p>Manó úr összehajtogatta a váltót, és visszatette tárcájába. Brutus elrendelhette
                  fia kivégzését: de vajon hálás volt-e a hóhérnak? Schapringeréknek bizonnyal nem
                  állt érdekükben Imrust lecsukatni; azonkívül csakugyan volt bennük bizonyos
                  tisztelet és kegyelet Döme és családja iránt. Manó úr mosolygott az elvek kedves
                  ichthyosaurusán, akit ő Dömében látott, s elhatározta, hogy nagyon óvatos lesz ez
                  ügyben.</p>
					<p>Visszaérkezve Pestre, azonnal maga elé citálta Noémit.</p>
					<p>Amint Manó úr kiejtette az első szót Imrus váltójáról, Noémi kérdetlenül is
                  beszélni kezdett, ahogy szokott, mikor zavarban volt; hadarni, csevegni, ok
                  nélkül, tartalom nélkül, elháríthatatlanul, elhárítóan, elfogulatlanul,
                  elfogultan, végtelen kedvesen, csacsin, szemtelen, szepegve, pirosan, élénken, s
                  mintha félne, hogy Manó úr közbeszól, mintha nem akarná soha szóhoz jutni hagyni,
                  mintha védekezne valami ellen, mintha minden pillanatban várná a vádat, amely apró
                  szavakból mozgó falat emel...</p>
					<p>De Manó úr mozdulatlan arccal és szó nélkül hallgatta, úgyhogy Noémi már kifogyott
                  a témából, és nem tudott mit mondani, és annál kevésbé merte abbahagyni, és
                  érezte, hogy dobog a szíve, és annál kacérabban mosolygott, és annál sebesebben
                  pergett a nyelve, és ezerszer is újra elmondta, hogy ő a váltóról semmi mást nem
                  tud, mint amit már elmondott, és hogy neki semmi köze a váltóhoz, ő nem is látta,
                  nem is hallott róla, sem azelőtt, sem azóta, és még hogy Imrust sem látta ezer
                  éve, de éppen csak hogy távoli rokona, és mit törődik ő az Imrus dolgaival?</p>
					<p>- A váltó hamis - szólt ekkor Manó úr szárazon.</p>
					<p>Noémi fehér lett, mint a fal, még az ajka széle is, és nekidőlt a bőrfotelnek.</p>
					<p>- Üljön a géphez - mondta Manó úr szigorúan. - Diktálni akarok. Levélpapírt!</p>
					<p>Noémi, mint a hipnotizált, követte minden szavát, mozdulatról mozdulatra.</p>
					<p>- Írja. T. Sátordy Imre úrnak, egyetemi hallgató,
                  Budapest... Megvan-e a címe valahol?</p>
					<p>Noémi előtt már ott állt a papíron: Üllői út 10/a. IV.
                     emelet...</p>
					<p>- Tisztelt uram! - De ebben a pillanatban Noémi fölugrott,
                  mintegy nem bírva már tovább, kezei reszkettek, szája a zokogással küzdött, szavai
                  elfúltak.</p>
					<p>- Ne... ne... Én nem engedem, hogy baja legyen!... Én nem engedem, hogy
                  becsukják!... Én inkább... Én inkább, nem tudom, mit... Kedves, drága, egyetlen,
                  aranyos igazgató úr, ugye nem lesz baja?</p>
					<p>Manó úr affektált szenvtelenséggel pillantott föl íróasztala mögül. - Üljön le,
                  kisasszony! Ha jól emlékszem, azt mondotta, hogy semmi köze ehhez a dologhoz.</p>
					<p>- Semmi, semmi! - kiáltott rémülten Noémi. - Én csak... Csak nem akarom, hogy baja
                  legyen! Én inkább...</p>
					<p>- Mit inkább? - Manó úr szükség esetén detektív is tudott lenni. Noémi azonban
                  csak szepegett, csak zokogott, csak könnyeit törölgette, válasz nélkül.</p>
					<p>- Talán szerelmes abba a fiatalemberbe? - kérdezte Manó úr.</p>
					<p>- Abba a nyálasba? - Noémi könnyein keresztül is megvető mozdulatot tett.</p>
					<p>- Nézze, Noémi - mondta most Manó úr komolyan. - Én nem érek rá itt soká játszani
                  a maga érzelmeivel. Mondjon el mindent szépen, amit erről a dologról tud, úgy,
                  ahogyan történt. Talán ha őszintén elbeszél mindent, el tudjuk intézni az ügyet
                  úgy, hogy senkinek se legyen nagyobb bántódása. De teljes őszinteség: amit mond, a
                  kettőnk titka marad. Tekintsen engem gyóntató papjának.</p>
					<p>Manó úr, más vallású létére, a gyóntató papot éppoly ambícióval képviselte, mint a
                  detektívet, s a leány szipogva, remegve vallani kezdett. Detektív, gyóntató, bíró
                  és hivatalfőnök egy személyben, Manó úr kivett belőle annyit, hogy Noémi csakugyan
                  tudott az Imrus bűnéről; sőt Noémi a cinkosságot is hajlandó volt vállalni
                  bizonyos mértékig: mert ki ne sajnálta volna meg ezt a szegény fiút, aki igazán
                  nem tudta, mit tegyen, és már az öngyilkosságról gondolkozott, holott Döme bácsi
                  biztosan úgyis megbocsát neki, és kifizeti a váltót, nem igaz?</p>
					<p>- Talán épp maga adta neki ezt a kitűnő ötletet?</p>
					<p>- Nem, nem, dehogy! - rémült föl Noémi, ki már kissé megnyugodva Manó úr
                  jóindulatában, ismét elringott a csevegés hullámain.</p>
					<p>- Üljön le, tovább diktálok - mondta Manó úr, végét szakítva a párbeszédnek. - Tisztelt uram! Kérem, szíveskedjék engem hivatalos irodámban
                     fontos ügyben sürgősen felkeresni. Budapest stb. A borítékot!</p>
					<p>Manó úr megvárta, míg a levél kész volt, megcímezve; akkor aláírta, és visszaadta
                  Noéminak:</p>
					<p>- Tétesse postára, ajánlva! Amint látja, barátságosan óhajtom a dolgot elintézni.
                  Mindaz, amit ma egymással beszéltünk, természetesen köztünk marad. De most - Manó
                  úr felhúzta homlokát - be fogja látni, hogy a történtek után nem reflektálhatunk
                  tovább szolgálataira. Kérem, keressen más állást magának. A szokásos fölmondást
                  megtartjuk, s fizetését megkapja a pénztárnál.</p>
					<p>S látva, hogy Noémi határozatlanul áll, s szavak után kapkod, hozzátette:</p>
					<p>- Az elbocsátás okát nem kell sejteni senkinek. Ismételten megígérem, hogy amit
                  maga nekem elmondott, arról egyetlenegy lélek sem fog megtudni semmit. De magától
                  értetőleg maga sem fog szólni senkinek egy szót sem - megértette? egyetlen árva
                  szót sem! - erről az egész váltóhamisításról, a saját érdekében! különben
                  semmiről sem vállalhatok felelősséget.</p>
					<p>Manó úr ezúttal több volt detektívnél és gyóntató papnál, sőt bírónál és főnöknél
                  is: Manó úr isten volt. Manó úr sorsokat intézett, tapintatosan és fensőségesen:
                  léha pilléket legyintett tova, elhanyagolt menyecskét bosszult és vigasztalt meg,
                  s egy úri család nagy reményű sarját mentette ki a gyalázatból. A léha pille
                  habozva és vergődve tűnt el a párnás ajtón, s be kell vallani, hogy Manó úr némi
                  sajnálkozó gyönyörködéssel nézett utána; de a testvéri káröröm s az isteni öntudat
                  vigasztalta. Ám az isteneknek is szükségük van hatalmuk új meg új bizonyítékaira;
                  s Manó úr úgy várta Imrust, mint Jehova az elindított bolygókat, hogy trónja elé
                  guruljanak; Imrus azonban nem jött. Manó úr várt négy napig, öt napig; egy hétig
                  is, nem akarva türelmetlenséget mutatni.</p>
					<p>Végre a bankszolgát küldette Imrus lakására. János bácsi váratlan hírrel tért
                  vissza: mert Imrust két nap óta nem látta senki! Az emberi bolygók útja
                  kiszámíthatatlan, s néha kisiklik, mint egy üstökösé. Talán anyjához utazhatott
                  Gádorosra: ezt gondolhatták szállásadói is, noha nem búcsúzott senkitől, s otthon
                  hagyott pakktáskája üresen feleselt a már két éjen át érintetlen ággyal.</p>
				</div>
			</div>
			<div type="group">
				<head>NELLI</head>
				<div type="chapter">
					<head>1</head>
					<p>Karácsonytól húsvétig hosszú az út, s Nelli ezt az utat különös amulettel tette
                  meg: mert az egész idő alatt úgy őrizte a Gyula Imrusnak szóló levelezőlapját,
                  mintha félt volna megválni tőle. Úgy érezte, hogy átok és romlás érné, ha ez a
                  papírdarab például tűzbe hullna; de még nagyobb veszedelem volt, hogy valaki
                  meglátja. Úgy kellett őriznie a keblén és vánkosa alatt, s ez volt a
                  legborzasztóbb: mintha egy undok és baljós békát őrzene kényes és gyönge szíve
                  mellett. Néha megrezzent és végigborzongott, ha ez a papír véletlenül a bőréhez
                  ért. De hát volt e Nelli holmijának más helye, ahova Cenci vagy Jolán be ne
                  tekinthettek volna? Ha csak nem az a kulcsos ládikó, melynek rejtekében a Miskától
                  egyszer visszakapott olló s a kis Imrus ostordarabkája szunnyadtak: de azok mellé
                  csak nem teheti a Gyula írását? Még Dodó kicsi korának emlékeit, kihullott
                  egérfogacskáit, levágott körmöcskéit, fürtkarikáit, első, kalligrafikus
                  irkalapjait sem rakta volna ezekkel együvé.</p>
					<p>Dodóra különben is egész érthetetlenül és igazságtalanul haragudott, amióta ama
                  baljós “béka” szívén feküdt: mintha Dodónak valami köze volna ahhoz! De Nellinek
                  majd meghasadt a szíve, ha egészséges és virgonc fiát látva maga mellett, a
                  sápadt Imrusra gondolt, aki oly izgatottan távozott hazulról, s akitől még levelet
                  is alig kap! Inkább neki kellene itthon lenni: több szüksége volna az anyai gondra
                  és szeretetre! Nelli haragudott Dodóra Imrus miatt. Nelli remegett Imrusért:
                  ellenállhatatlan érzése volt, most jobban, mint valaha, hogy Imrust valami
                  rettenetes veszély fenyegeti, amely már talán egészen közel van. Mily
                  szemrehányásokat tett magának, hogy elengedte! Ó, ha figyelmeztethetné, ha
                  megírhatná neki!... Talán hiba volt eltitkolni előtte, hogy megtalálta a
                  levelezőlapot... talán vissza kellene küldeni címére, néhány óvó sorral; Miska is
                  bizonnyal így kívánná, mert hisz a levél Imrusé, s legjobb az őszinteség. De
                  Nellinek szívéig fagyott a vére a gondolatra, hogy Gyuláról csak egyetlen szót is
                  ejtsen fia előtt! Gyula árnya mégis ott volt minden soron, amit fiának írt: ami
                  mind ijedt aggodalom volt és alázatos intés; s amire dobogva és nyugtalan leste a
                  választ.</p>
					<p>A válasz oly ritka volt s oly kurta, sablonos, néhány üres frázis; soha egy szó se
                  Imrus hogylétéről és dolgairól; semmi felelet vagy megnyugtatás a Nelli soraira,
                  mintha fia nem is olvasta volna azokat. Majd egészen kimaradt az Imrus írása, sőt
                  Jozsótól is olyan hír jött, hogy Nelli fia már nagyon régóta nem “tűnt föl a
                  láthatáron”. Nelli reszketett és gyanakodott; hol a postást faggatta, azt
                  képzelve, hogy valamit eltitkolnak tőle; hol titkos leveleket fogalmazott magában
                  Jozsónak, amelyeket sohsem írt meg.</p>
					<p>Mitől félt voltaképp? Maga sem tudta volna megmondani. Félelmét sohasem foglalta
                  szavakba önmaga előtt.</p>
					<p>Csak élete rettenetes űrét betöltötte ez a félelem. Mit csinált egész nap? Ki
                  volt, akivel szót válthatott volna? Míg tél állt, még a szőlőbe se mehetett ki;
                  különben is, mióta Jozsóék irigy jogot látszottak formálni a szőlőhöz és
                  terményeihez, s Emma, az “idegen leány” új úrnőként telepedett a présház előtti
                  meszelt padkára, honnan azelőtt csak Cenci és gyermekei ügyelték a napszámosokat:
                  Nelli egész évben alig mászott föl a hegyre, nehogy féltékenynek gondolják, mint
                  Jolánt.</p>
					<p>A nagy, roskadt ház gyötrődő rabja volt.</p>
					<p>Este, a véget nem érő estéken, míg Jolán levelet írt, vagy háztartási
                  számvetéseket, Cenci a Komáromi Kalendárium jövő évi jóslatait tanulmányozta
                  okuláréján át, a lámpabél, melyet a leány mindig rosszul nyírt le, cakkos volt, és
                  kormot harmatozott, s Dodó, miközben a leckét tanulta, folyton veszekedett, hogy
                  még nem vezettették be a drága villanyt: az ilyen estéken Nelli imádságoskönyvét
                  lapozta babonásan, mint valami varázskönyvet a végveszélyben. Egyetlen útja a
                  templomba vitt, fagyos hajnali misékre, térdepelni bebugyolált sovány testével a
                  kemény oltárkövön, míg fölötte a beáramló ködben udvart csinált a gyertyák
                  didergő, sárga lángja. Mire Dodó iskolába indult, ő már haza is ért.</p>
				</div>
				<div type="chapter">
					<head>2</head>
					<p>Mikor Csontváry doktor betoppant, Cenci már kellően értesült a Döme leveléből: de
                  Nellinek különös megrázkódás volt e sóti arc viszontlátása, amelyet életének egy
                  válságos éjén látott utoljára: az a tehetetlen, idegenszerű rémület, ami akkor
                  fogta el, ott a nagyhajmási vasútállomás sötétes várótermében e rembrandti
                  emberkép feltűntére, most különösen visszhangzott a Múltból. Maga a doktor is
                  különös volt így, kétkerekű kocsija nélkül, mint egy hazátlan csiga, idegen
                  környezetben és valami komikus bundában, zavartan, mert nyílt bőbeszédűsége
                  nehezen tűrte útja céljának leplezését a főszemély előtt, aki épp Nelli volt.
                  Nelli nagyon jól látta, hogy valamit titkolnak előtte, kivált hogy Csontváry,
                  valami borászati téma ürügye alatt, félrevonult Cencivel tárgyalni, holott Nelli
                  tudta még Sótról, hogy a doktornak nincs is szőleje. Jolán késő ebédre terített, s
                  Csontváry elüldögélt estig a különböző borok mellett, sőt náluk is szállt meg, ami
                  azért volt feltűnő, mert állítólag hivatalos ügyben érkezvén Gádorosra, minthogy
                  a reggeli vonattal már visszautazott, nem lehetett tudni, mikor intézte el a
                  hivatalos ügyeket. Délután betoppant Tardits is, s ekkor Nelli különös ösztönnel
                  úgy érezte, mintha róla volna szó, ami persze igaz is volt; Nelli sápadt lett és
                  izgatott, s ezzel jó ürügyet adott Tarditsnak, aki persze mindenbe be volt avatva,
                  hogy maga szólítsa föl kollégáját páciense megvizsgálására. Nelli úgy vette ezt,
                  hogy konzultálnak fölötte; szíve vadul kalapált, nem annyira a betegségtől való
                  félelem, mint az izgalom miatt, amikor a pletykás Csontváry, akit mindig utált,
                  hátát kopogtatta vastag ujjaival, s mellére hajtotta torzon fejét.</p>
					<p>- Egy kis vérszegénység - mondta -, semmi komoly - ám Nelli e pillanattól meg volt
                  győződve, hogy halálos beteg. Talán ez adott erőt a Sors rémei ellen, mert a
                  közeli halál gondolata megnyugtatta vallásos kedélyét; Nelli önző volt, mint
                  minden anyaszülte és minden anya is, s szakadni érezve az Élet köteleit, a Titkos
                  Küszöb előtt már sokkal kevésbé féltette fiát; nem mintha most tán magát féltette
                  volna jobban, hanem mert közel már az Istenhez, elhalványultak előtte a Világ
                  veszélyei. Mondják, az Életnek is van álmossága, mint a napnak, s Nelli szemei már
                  megnehezültek e föld dolgai számára, amikor új események torlódása rezzentette föl
                  ezt a jótékony életálmosságot.</p>
					<p>“Pénz áll a házhoz”: a kártyavetők nyelvén örömet és megnyugvást szokott
                  jelenteni; de az a pénz, amit egy nap egészen váratlanul Nelli címére hozott a
                  postás, csak a zavar és nyugtalanság riasztó talánya volt. Nellit a Titok vette
                  körül, s egyszerre ébren volt megint e Titok közepén kimeredt szemmel és remegő
                  lélekkel: mert nem függ-e minden valahogy össze? A Biztosító Társaság utalványa
                  legalábbis oly ijesztő dokumentum volt, mint a Gyula levelezőlapja; sőt még
                  ijesztőbb, mert újabb, második! Cenci nem árulta el, hogy tud a pénz eredetéről,
                  s hagyta, hogy Nelli higgyen, amit akar; csak akkor mordult föl, amikor a szép,
                  gyámoltalan szemek remegő kételyeket látszottak elárulni: szabad-e elfogadni s
                  fölhasználni a pénzt, amelyről azt sem tudjuk, ki küldte?</p>
					<p>- Szamár vagy, és punktum! Akárki küldte, az ő dolga! Biztosan tehette, és oka
                  volt rá! - S mert Cenci halálos pontossággal olvasott leánya lelkében, s jól
                  tudta, kire gondol, célzásokat tett “arra a gazemberre” is: hát aztán? - Tartozik
                  az neked még többel is! De lesheted, amíg onnan pénzt kapsz! - Cenci, amennyire a
                  titok megszegése nélkül tehette, szinte szuggerálta, hogy a pénz csak Döme
                  bácsitól jöhetett: de Nelli nem értette meg, nem jött rá.</p>
					<p>- Gyerekeid vannak: tedd el azoknak! - mondta Cenci.</p>
					<p>Nelli el is tette a pénzt, s nem nyúlt hozzá, noha Jolán meglehetősen haragudott
                  ezért, mert bizony lehetne mit csinálni a pénzzel, és volna is szükség rá! A házat
                  tatarozni kell, a pince bedőléssel fenyeget, Dodó rengeteget eszik, és rengeteg
                  cipőt koptat. Pénz pedig nincs, mert ami bort eladtak mostanában, az kellett az
                  adósságokra. Mindehhez bizony volt köze Jolánnak is, mert az ő tavaszi ruháinak
                  ára megy rá!</p>
					<p>- Igazán gondolhatna ez a Nelli legalább miránk, ha már magára nem gondol! -
                  mondta Jolán, komplikált célzással, mert Nelli valóban nem költött magára semmit,
                  s Miska halála óta nem volt új ruhája. Jolán a Család nevében beszélt, de a Család
                  nemtője, Cenci alakjában, leintette:</p>
					<p>- Csak hadd rakja félre: jól teszi! Legalább marad a gyerekekre! - Dodó azonban
                  tiltakozott: neki inkább most vegyenek egy biciklit, vagy vezettessék be a
                  villanyt az őneki szánt pénzen! Neki ne rakjanak félre semmit! Dodó nemigen
                  gondolt a jövővel: noha bizonnyal nem tudhatta még, hogy ez a jövő nemsokára vérbe
                  és füstbe borul, honnan, ki tudja, fölbukkan-e valaha? s hogy egész fiatal élete
                  nem egyéb, mint egy jelentéktelen és számba se vett egység a Politika és Stratégia
                  fenyegető tabelláin.</p>
					<p>Így lett Nelli pénze folytonos beszédtárgy és nyugtalan gondolat: holott Nelli
                  legjobban szerette volna úgy tekinteni, mintha nem is létezne. De létezett, élt,
                  hatott; s Nelli hiába dugta még az utalvány szelvényét is a fehérneműs almárjom
                  mélyére, mert a következő hóban új szelvény jött, s a hónap végső és kezdő napjait
                  valósággal megmérgezte várása s érkezése. Ezek a szelvények jelezték a Titok
                  eleven hálóját; mígnem egyszer másvalamit is hozott a postás, még sokkal
                  megdöbbentőbb valamit! A postás, akit már látni is sors volt Nellinek, kivált
                  mióta Imrus újra nem írt, s nem írt, s még vizsgáját is csak egy kétszavas
                  sürgönyben tudatta! Nelli levelet lesett folyton, s most itt volt a levél!
                  csakhogy ez nem Imrustól jött, hanem Imrusnak! A fia írása
                  helyett a fia neve állt a borítékon: “Sátordy Imre
                  bölcsészhallgató úrnak”, de ide, Gádorosra címezve, a Cenci “leveleivel”, a Borászati Lapok s az osztálysorsjáték reklámjai között.
                  Nelli végsőkig feszült idegekkel tartotta kezében ezt az újabb titkot: egyetlen
                  magyarázatnak érezve, hogy Imrusnak itt kellene lenni, hogy Imrus talán hazajön;
                  de hát hogyan, miért? ilyenkor java iskolaidőben! S míg tűnődött: utánaküldeni?
                  vagy várni, várni, balga reménnyel? lassanként tudatra ébredt benne a boríték
                  nyomtatott címkéje is: ez is bankboríték, a Schapringer-bankháztól! Nellit egy
                  pillanatra még ez is megdöbbentette, mint minden, ami pénzre és pénzintézetekre
                  vonatkozott: a Titok folytatását érezte. De aztán ráeszmélt: semmi!
                  sorsjegyreklám! Aminőket ez idő tájt már zárt borítékban szerettek küldözgetni a
                  ravasz bankházak. Nelli annyira megörült ennek a gondolatnak, noha az elragadta
                  tőle fia váratlan megérkezésének reményét, hogy nem bírva már az izgalom
                  feszültségét, hirtelen föltépte a borítékot hajtűjével.</p>
					<p>De a várt szerencseszámok és színes sorsjegyminták helyett oly írás esett ki
                  belőle, amelynek szövege megállította a vért ereiben.</p>
				</div>
				<div type="chapter">
					<head>3</head>
					<p>“Tisztelt Sátordy úr, minthogy budapesti lakásán több ízben hiába kerestem, s azt
                  az értesülést kaptam, hogy valószínűleg Gádorosra utazott, kénytelen vagyok
                  írásban fölkeresni, hogy váltóügyében velem sürgősen érintkezésbe lépni
                  szíveskedjék.”</p>
					<p>A levél hivatalos hangja és a “váltóügy” elég lett volna, hogy végképp megrémítsék
                  Nellit: de ami igazán megrémítette, az Imrus eltűnése volt! Mit tegyen? mit
                  tegyen? Ó, csak anyja itthon lett volna, mennyire vágyott e pillanatban korholó,
                  józan tanácsára, mely visszaadta volna megingott érzéseinek a valóság ízét! De
                  Cenci épp e délután kocsizott ki a szőlőbe, az első szép tavaszi napok egyike
                  lévén; s bizonnyal ha ő itthon lett volna, Schapringer levele nem is jut a Nelli
                  kezébe. Mert Cenci már sokat tudott a Döme haragos írásaiból, amit azon melegiben
                  küldött Gádorosra: “Gazember az unokád, policáj elé való!” De ezt az írást senki
                  más nem olvasta, mint Cenci, s ő nem vette föl nagyon tragikusan. Cenci már írt is
                  vissza Dömének, jól összeszidta hebehurgya dühéért, amivel az egész famíliát nem
                  restellne szégyenbe hozni. Cenci bölcs szemrehányásokat írt: “tudhattad, hogy
                  mindent kifizetünk”! Cencinek nem volt érzéke a tragédia iránt: ami megvan; azt
                  kell nézni, hogyan hozzuk helyre? Cenci tudta, hogy ez az ezer forint új küzdelmet
                  jelent, heroikus újrakezdését sziszifuszi életének, éppen mikor kezdené kiheverni
                  a csapást, amit a sóti borbotrány a szőlősgazdákra mért. Cenci érezte, hogy ismét
                  szükség van rá, hogy még élnie kell, s ez a tudat új erőt öntött vézna és szívós
                  testébe, mely pedig már e lanyha tavaszon kezdett megint titkon megereszkedni,
                  talán az Ágy vagy a Sír felé. Cenci hosszan tárgyalt a vincellérrel, ami bizonnyal
                  okosabb volt minden hiábavaló dühöngésnél és búsulásnál; s e nap, fiákért fogadva,
                  maga ment ki a szőlőbe, hol már a metszés folyt, a munkások ellenőrzésére, pedig
                  már ezt egészen Jozsóékra gondolta hagyni az idén; akár Emmára, ki már Gádoroson
                  is volt gyermekével, szalmaözvegyen hagyva Jozsót. De Cenci érezte, hogy Emma
                  egymagában nem sokat lendít a szőlőn, melynek titkos élete s munkája azonnal
                  meglazul, ha Cenci hatalmas akarata nincs jelen, mint egy indus varázsló
                  szuggesztiója a csodálatos mangófa mellett.</p>
					<p>Így történt, hogy Nelli egészen egyedül maradt rettenetes tanácstalanságával: mert
                  az ő bűvésze is Cenci volt, szegény fácskáé! Gyorsan cselekedni annyi volt
                  Nellinek, mint percek alatt ágat hajtani a fának: aki most már évek óta sem
                  hajtott ki! Mégis: cselekedni kellett, gyorsan, azonnal! Nelli nem bírt
                  türelmetlen idegeivel! Nelli legjobban szeretett volna rögtön, a délutáni vonattal
                  fölutazni Pestre, megkeresni fiát! Igen, igen, rögtön! noha a gondolat is
                  képtelennek, kétségbeesettnek tűnt föl, hogy vasútra üljön, egyedül,
                  tájékozatlanul, a szörnyű Bábel felé, mint valamikor, élete rettenetes idejében!
                  de akkor még fiatal volt és egészséges. Ó, istenem! azt még egyszer átélni! Így
                  betegen, megtörten! s keresni az utcarengetegben, nyom nélkül, tanács nélkül,
                  valakit... aki több az életnél... Merre forduljon? hol keresse? most, amikor már
                  Emma sincs Pesten, s még talán Jozsót is nehéz lehet megtalálni: aki biztosan
                  egész nap nincs otthon...</p>
					<p>Nelli átment az udvaron, s szívdobogva és hosszú habozás után kopogott a különeső
                  s azelőtt a vendég Dömének fenntartott udvari szoba ajtaján: ahol most Emmáék
                  voltak beszállásolva.</p>
					<p>- Emma, kérlek... szabad?</p>
				</div>
				<div type="chapter">
					<head>4</head>
					<p>Milyen merészség volt ez, milyen rettenetes széttörése minden rendesnek, minden
                  megszokottnak: hogy Nelli az Emma ajtaján be mert kocogni! A sógornők közt soha
                  egy fölösleges vagy bizalmas szó nem esett, a megszokott és szinte hivatalos napi
                  alkalmakon kívül: úgyhogy más órában egymáshoz szólni vagy egymást keresni éppoly
                  képtelenségnek tűnt föl, mint egy vadidegenhez betolakodni. Emma szinte rémülten
                  lépett ki szobájából, hova Nelli nem mert bemenni, mert oda csak Jolán járt be és
                  a kis sváb, takarításkor. - Mi történt?</p>
					<p>Nelli akadozva és zavartan kérdezte meg, hogy mit gondol Emma? ha ma este érkezne
                  meg Pestre, otthon találná-e Jozsót? és hogyan lehet odajutni hozzájuk a
                  pályaudvarról? és...</p>
					<p>- Csak nem akarsz Pestre menni? - kérdezte vissza Emma ijedten. Nelli alig tudott
                  pár szót kinyögni Imrusról, amire Emma nem is figyelt.</p>
					<p>- De az lehetetlen, Nelli, képzeld el, Jozsó egyedül van otthon, ágy sincs, ő nem
                  tudja neked előadni az ágyneműt, tudod, milyenek a férfiak, aztán hol ennél? Jozsó
                  haza se jön a hivatalból, ő vendéglőbe jár, mi nem vagyunk úgy berendezve, még ha
                  előre megmondtad volna...</p>
					<p>- Nekem nem kell semmi, megalszom egy fotelben vagy a díványon felöltözve, viszek
                  ennivalót, nem leszek alkalmatlan, csak Jozsóval tudjak beszélni, hogy segítsen a
                  keresésben, mert azt sem tudom, hova menjek; egy férfi mégis egész más...</p>
					<p>Ó! egy férfi egész más! Nelli vakon bízott a férfiban, az erős férfitestvérben,
                  aki mindent tud, amit ő nem, aki ismeri a várost és a hivatalok rejtekeit, aki
                  eljár a gyámoltalan asszonyok helyett, aki talán kemény és érzéketlen a
                  lánytestvérekkel szemben, de erre a keménységre lehet támaszkodni: Gádoroson nagy
                  tekintélye volt a FÉRFI-nak. Emma azonban nem nagyon értette, miről van szó, mit
                  akar Nelli keresni? azt hitte, hisztérikus képzelődés az egész; végre is csak
                  kellett mutatni a Schapringer levelét, amire Nelli csak különös önlegyőzéssel
                  tudta elszánni magát.</p>
					<p>- Túlságos aggodalmakat csinálsz magadnak - mondta Emma, mert ezt kellett ilyen
                  esetben mondani, legalább Gádoroson, hol mindenre megvolt a változatlan formula. -
                  Ne izgasd magadat, ne képzeld mindjárt a legrosszabbat! Hova gondolsz? Fölutazni
                  Pestre! nem azért mondom, én szívesen adnék neked szállást, de egy sürgöny is
                  elég, kár kitenni magad annak a hosszú útnak... Jaj, a gyerekhez kell mennem! - És
                  már szaladt be szobájába, melyet a meleg nap dacára fűtöttek, s hol a tikkasztó
                  hőségben torkaszakadtából sírt a kisebbik Emma.</p>
					<p>Nelli teljesen meggyöngítve, határozatlanul állt az ajtó előtt; úgy érezte, hogy
                  valami nevetséges dolgot akart tenni, és meggondolatlanul volt terhére másoknak.
                  Nelli már-már lemondott tervéről, s egy Jozsónak küldendő sürgöny fogalmazásán
                  törte fejét: nehéz feladat, mert hogyan lehetne a dolgot tíz szóban megmagyarázni?
                  Nelli, mindig takarékosságban nevelve, rá se gondolt arra, hogy tíz szónál többet
                  is lehetne sürgönyözni.</p>
					<p>Ám a gádorosi ház visszhangos volt, mint a kutak mélye: ahol a suttogás is zúgássá
                  nő. Emma Jolánhoz szaladt, levezetni izgalmát, s Jolán le se téve a
                  lámpacilindert, melyet most példaadásul maga akart megpucolni, lihegve kereste
                  Nellit:</p>
					<p>- Micsoda levelet kaptál te? - És rögtön, még mielőtt elolvasta a levelet: - Már
                  idő se lenne mamát értesíteni.</p>
					<p>- Szamárság az egész! - mondta Dodó, ki csöppet sem szokta válogatni szavait, föl
                  se pillantva bélyegalbumából és dobozai közül. - Anyika képzelődik, mint rendesen.
                  Különben már le is késte a vonatot.</p>
					<p>- De Nelli, csak nem akarsz igazán elutazni egyedül, hiszen ki se bírnád azt az
                  utat, hiszen beteg is vagy, és mit tudnál te segíteni? - Jolán egészen váratlanul
                  a Nelli egészségéért kezdett aggódni, s az út veszélyeit festette le, a cúgos
                  kupéban. - Nem érdemes azért a kölyökért neked fölutazni, törődik az mivelünk?
                  láttad, hogy milyen szívtelen, haszontalan, karácsonykor is mit csinált, hogy itt
                  hagyott! minden férfi haszontalan.</p>
					<p>- Én szívesen adnék szállást, de kár kitenni magát a hosszú útnak - ismételte Emma
                  gépiesen az egyszer megtalált formulát, miközben karján ülő gyermekét
                  csitítgatta.</p>
					<p>- Most is biztosan mulat, lumpol valahol, ismerem én a férfifajtát, Imre is ilyen
                  volt, meg az Ákos is! bánja is az, ha agyonsírod is magadat miatta.</p>
					<p>Ez csak jel volt Nellinek a zokogásra, mintha ellenkező rugó nyomása fölugratja a
                  zsilipeket. Jolán idegesen forgatta a hasas üvegben a konyharonggyal körülcsavart
                  főzőkanalat.</p>
					<p>- Nézd csak, Nelli - mondta egyszerre -, ha valakinek már Pestre kell utazni azért
                  a gyerekért, hadd menjek én föl inkább, énbennem megbízhatsz, én sokkal józanabbul
                  intézném el ezt a dolgot, mint te, aki így föl vagy izgatva, és te beteg is vagy,
                  nem is engedlek így egyedül elmenni.</p>
					<p>- De ugyan, Jolán, minek mennél te is? - kezdte Emma, s egyszerre zavartan
                  elhallgatott: megérezte, hogy itt már nemcsak az egy Nelli hisztérikus
                  képzelődéseiről van szó, mely fölött könnyen napirendre lehetne térni, hanem
                  izgalmakról, amik lehetőségeket és zavarokat rejtenek, s amikkel szemben ő egészen
                  tájékozatlan. Mi lelhette Jolánt? Az öregleány különös tűzben égett: hogy a
                  tékozló fiút ő hozhassa haza! Ravasz ellenkezés álcájában végre kitárta vágyát,
                  mely egészen különös kaland vágya volt: menni, utazni, röpülni, mint anya, rendőr
                  vagy szerelmes, a hűtlen, gonosz, lump fiú nyomába! Ő, aki soha sem anya, sem
                  szerelmes nem volt! Nelli azonban hálásan fogadta a váratlan segítséget:</p>
					<p>- Ó, ha megtennéd, Jolán, te Jozsóval is jobban tudsz beszélni! - mondta, örök
                  aggódásban a rideg bátyától, akihez szükségképpen folyamodnia kell. - De mama mit
                  szól hozzá? - ébredt föl benne egyszerre a régi, félénk kislány. A maga
                  személyében még tudott volna talán kétségbeesetten cselekedni, meg se várni
                  Cencit, nem törődni semmivel, senkivel: de most, hogy Jolánról is szó volt,
                  hirtelen megérezte a familiáris függés megkötöttségeit, az Emberi láncok
                  súlyát.</p>
					<p>- Csak mama hazajönne!</p>
					<p>- Ujjé, már úgyis elkéstetek! - rikoltott közbe Dodó. És mutatta az órát.</p>
					<p>Csakugyan, már nem gondolhattak arra, hogy a délutáni vonathoz leérjenek.</p>
					<p>Különös dolog, de a felfedezésre csak Jolán érzett csalódást, Nelli inkább valami
                  titkos megkönnyebbülést, melyet azonnal igyekezett menteni önmaga előtt:</p>
					<p>- De hát úgysem mehetünk mi Pestre, Jolán! - mondta egyszerre csüggedten. - Az
                  rengeteg pénzbe kerülne, ilyen út! - S erre mimikai játék következett: mert Jolán
                  mimikája ezt jelezte:</p>
					<p>- Van teneked pénzed!</p>
					<p>Nellié pedig:</p>
					<p>- Hát gondolod, hogy abból a pénzből utaznék Imrushoz?!
                  hogy azt a pénzt vinném Imrushoz?</p>
					<p>Nem, nem! Jolán is érezte, hogy ez lehetetlen! Cenci jól tudott titkot tartani, és
                  Jolán maga is abban volt, hogy a Nelli titokzatos pénze Gyulával van valami
                  összefüggésben: azaz mindavval a bűnös, ingerlő gáncsra és irigylésre méltó
                  rejtelemmel, ami Jolán számára tabu volt a Nelli életében.
                  Jolán sem sajnálta volna ezt a pénzt házra, ruhára: de rögtön tilosnak tűnt föl az
                  előtte, hogy Imrusról volt szó. Imrus felé különösen kényes szálak vezettek a
                  Jolán mindenségében. Nem, nem! Jolán az almárjomhoz futott, és egy ládikát hozott
                  ki a vasalt hálóingek és törülközők közül: ebben a ládikában a saját eltitkolt
                  pénzét tartotta, amit a konyhán megspórolva rakosgatott félre magának, valóságos
                  üldözési mániával; mert attól félt, hogy, ha anyja meghal, Jozsó mindenből
                  kinullázza. Minden férfi önző: valamit mindig jó dugni előlük. De most föltárult
                  a dugott ládikó, s a pénzen kívül még néhány ékszer is került ki belőle: egy régi
                  násfa, amit Jolán már úgyse hordott, mert nem volt divatos, egy
                  aranyszkarabeuszokból álló nyaklánc és mellkereszt, korallgyöngyök, brossok; sőt
                  egy másik dobozt is kihozott Jolán, melynek bársonyágyán egy készlet kis, ezüst
                  evőeszköz hevert, ez is a saját külön tulajdona, mert keresztelőjére kapta még,
                  titkolt számú évekkel ezelőtt, Döme bácsitól, aki neki is keresztapja volt.</p>
					<p>- Nézd - mondta Jolán -, vigyed magaddal ezeket is.</p>
					<p>- De miért? Hova gondolsz? - kérdezte Nelli zavartan.</p>
					<p>- Nem lehet bajban hagyni... segíteni kell rajta... ha egyszer váltója van... Még
                  kárt tesz magában...</p>
					<p>- Jesszus Mária! - sikoltott föl Nelli, mert Jolán kimondta rejtett gondolatát.
                  Dodó azonban fölkelt, férfihidegvérrel, a siránkozó nők közül.</p>
					<p>- No én megyek a korzóra! - S vette felöltőjét, jól lehúzgálva az alsókabátot,
                  mert Dodó már gavallér volt, s a Bélyegesfiók és Futballpálya mellett élete
                  harmadik csillaga az Esti Korzón gyúlt ki. Ment, fiatal erő s nagy fölény e gyáva
                  asszonyokkal szemben, s a híres Imrussal is, akinek a bélyeggyűjtés “szamárság” és
                  a futball “barbár sport”. Dodó titkos vetélkedést érzett Imrus ellen, akinek jó
                  bizonyítványait, szellemi fölényét mindig ráolvasták: szinte örült, hogy most baj
                  van vele.</p>
					<p>Emma már bevonult szobájába, idegenül ez idegen család izgalmai közt, kissé
                  értetlenül is, tűnődve: mennyiben érinthetik ezek a dolgok Jozsót, akit, noha
                  mindig otthon ülő mintaférj volt, oly kevéssé ismert, mint egy hallgatag
                  hivatalfőnököt. Igazán baja lehetne Imrusnak? Emma képeket látott: egy szótlan,
                  zord fiút, aki félszegen surran át pesti konyhájukon odújába; egy disputáló ifjú
                  forradalmárt, aki vad eszmékkel s jóslatokkal rontja el a karácsonyi ebédet; s
                  végül egy szép arcú, fürtös apródot is, egy fiatal költőt, aki regényeket olvas a
                  kerti nyugszéken heverő donnának.</p>
				</div>
				<div type="chapter">
					<head>5</head>
					<p>Minden oly zavart volt, s Nelliben egy titkos remény pislogott és lengett, mint
                  szegény mécses a sötét szobában, ha befúj a vihar: szinte láthatatlan, mégis égve!
                  Ez a reménység az anyja volt, Cenci: mert talán ha ő egyszer hazajön, hallja a
                  dolgot, látja a levelet, rögtön megváltozik minden - ó! máskor is így volt: Cenci
                  csak kinyitotta száját, s rögtön megváltozott minden! A józan okosság lámpája
                  fölgyullad, s a rémek elsuhannak, mint kísértetek a napfényben. Talán agyrém az
                  egész, ostoba idegesség, hisztéria; Nelli szinte hallotta vágyai fenekén anyja
                  kemény hangját:</p>
					<p>- Nem vagytok már gyerekek, hogy minden semmiből ilyen nagy ijedelmet
                  csináljatok!</p>
					<p>Ezt a szegény mécsest elfújta a Cenci legelső szava, kegyetlenül és véglegesen!
                  Cenci kezébe fogta a Schapringer levelét, föltette az okulárét, s abban a
                  pillanatban Nelli tudta is már, hogy félelme nem agyrém... abban a pillanatban
                  egészen sötét lett. Sötétebb, mint a tenger fenekén, az űrben vagy a kutak
                  mélyeiben. Csak Cenci szavai világítottak, mint jelzőlámpák a katasztrófában.
                  Cenci pedig nem vesztegette a szót: rövid és száraz határozatokat mondott ki, s
                  azzal kezdte, hogy tabula rasát csinált: azaz egyszerre
                  keresztülhúzta Nelli és Jolán minden tervét és szándékát.</p>
					<p>- Majd, hogy idegeskedj, beteggé tedd magad, és még nagyobb bajt csinálj!</p>
					<p>Ez volt megjegyzése a Nelli útitervére, s mikor Jolán ajánlkozott, hogy ő majd
                  egyedül megy, csak ennyit mondott rá:</p>
					<p>- Te pedig vagy a másik bolond! Talán itt hagynád nekem őt, hogy elepessze magát a
                  nyugtalanságban? Maradj inkább itt te is, és vigyázz rá! Te meg, mindjárt reggel
                  első dolgod lesz, fölteszel egy sürgönyt a Józsi bátyádnak, hogy várjon a
                  vonatnál! - adta ki az ordrét Dodónak, ki éppen hazajött.</p>
					<p>- De mama, csak nem akar maga utazni, egyedül? - kezdte
                  Jolán a kötelező ellenvetést, ám Cenci végig sem hagyta mondani:</p>
					<p>- Hallgass! Ki kérdezett? - Fojtott nyugtalanságok lázadoztak Jolánban s Nelliben;
                  nem annyira anyjuk miatt; inkább a visszanyomott akció nyugtalankodott, a
                  tétlenségbe prolongált feszültség. Mindegyik úgy érezte: csak ő tudná megtalálni
                  az elveszettet. Jolán főleg a pénzen aggályoskodott: mama majd nem visz elég
                  pénzt! Jolán habozva nyitogatta és csukogatta ládikóit, míg rászánta magát, hogy
                  anyjának célzást tegyen az ékszerekre. Cenci azonban hiábavaló gondolatnak
                  minősítette ezt.</p>
					<p>- Mit fantáziáltok összevissza? Még le se járt a váltó. Ha muszáj lesz, majd
                  összeszedjük a pénzt. Nellinek is van pénze - tette hozzá, s Nelli nem merte
                  megmondani, micsoda skrupulusok gyötrik e pénzzel szemben. Nelli csak
                  halotthalványan nézte Cencit, amint nagykendőjét körülkötözte, s az útra való
                  vörösboros flaskát bedugaszolta; Nelli még az utolsó pillanatban is rebegett
                  valamit, könyörögve, kétségbeesetten, de oly halkan, hogy senki se értette: talán
                  azt, hogy: “Én is elmegyek!”, azt, hogy: “Nem bírom ki!”</p>
					<p>- Szedd össze magadat, és légy okos, hisz nem vagy már gyerek! - felelt Cenci a ki
                  nem mondott szóra. - Viseld magadat nyugodtan. Ti meg vigyázzatok rá!</p>
					<p>Nelli földre omlott, és könnyekkel öntözte anyja kezeit:</p>
					<p>- Ugye, nem bántja őt, mama? Ugye, nem fogja nagyon megszidni?</p>
				</div>
				<div type="chapter">
					<head>6</head>
					<p>Ettől a gádorosi világtól Imrus már oly távol volt, mint egy eloldott csónak a
                  parttól: amelyet csak a Véletlen vethet vissza! Ki mondja meg, hova fut az
                  eleresztett csónak? Ki mondja meg, milyen szándékokkal ment el hazulról azon a
                  délutánon Imrus, zsebében a Schapringer első levelével? Bizonyos, hogy ez a levél
                  az ítélet híre volt, mint sikkasztónak a rovancsolás: aki előtt az öngyilkosság
                  áll vagy Amerika! De vajon öngyilkosjelölt volt-e Imrus? Vagy micsoda Amerika
                  nyílott előtte?</p>
					<p>Ott künn tavasz volt, napfény és olvadás. A tócsák lánggá égtek s a lángok
                  tócsává. Muzsikás fény volt ez, mert az olvadás zenélt: a csobbanások csiklandó,
                  ezerhangú kórusával! Imrus a Dunához került, ahol már nem volt jég, s mégis mintha
                  csupa úszó és olvadó jégtorlasz volna a világ: hajók és paloták! A koronás hegyek
                  a ködbe olvadtak; s tetejükön nagy lángkapuk nyíltak, egyenest az égbe! Dekadens
                  alkony volt, amely hajnalt mímelt, mint az egész modern kultúra! Hajnal vagy
                  alkony: mindenképp glória, glória!</p>
					<p>Imrus messze sétált, egész a Margit-hídig, oly gyors iramban, hogy aki látta, azt
                  hihette, kergeti valaki. Vérének ritmusa kergette, egy fiatal és elkapott élet!
                  Most élt és felszabadult: minden félelmen túl! Micsoda Amerikák nyíltak előtte!
                  Még a Halál gondolata is élet volt és szenzáció: belevetni magát e csillogó vízbe,
                  s elúszni zenés árján! Eddig tengő, rab, elnyomorult, gyermek, aki nem tehetett
                  semmit, akivel nem történhetett semmi: most itt állt az igazi Életben, az igazi
                  történésben, egyedül, szabadon, a fenséges Halál partjain! Felnőtt volt, hős volt,
                  regényt élt! Mint hajós, aki elhagyta a kikötőt: s akinek a halál veszélye az élet
                  kezdetét jelenti. Imrus talán sosem hitt kevésbé a saját halálában, mint ekkor:
                  sohsem érezte jobban, hogy vulkánt hord magában, amelynek még ki kell törnie!
                  Talán valami nagy, szimbolikus eseményt várt, amilyen regényekben szokott ily
                  peripetiákon történni, valami hirtelen fölfejlését az emberlét moráljának.
                  Bizonyos, hogy itt állt, az annyit sóvárgott Élet közepén.</p>
					<p>Igazi élet! Igazi tragédia!</p>
					<p>S talán ily pillanatban szólalt meg Faust húsvéti harangja, ily pillanatban lépett
                  Peer Gynt elé a Gomböntő. Imrus leste a szembejövők arcát, leste a fellegek
                  formáját a hegyen, leste az alkonyfény apokaliptikus jelenéseit. Konstantin
                  keresztje nem tűnt elő, s egyelőre a Gomböntő sem jelentkezett. De női alakok
                  lengtek el, s minden női sziluett sorsokat ígér, míg az ember fiatal. Imrus bátran
                  nézett a kalapjuk alá, mintegy e lehetséges sorsokat kutatva; s szabadabban, mint
                  valaha: mert egyáltalán, a szabadság villanyával villanyozta őt ez a kétségbeesett
                  nekieredés. A túlvilágra jutott lélek érzése lehet ilyen, ellengő angyalok közt, s
                  levetve már az élet nyűgét. Mi köthette őt még? túl volt minden felelősségen is.
                  Milyen különös szabadság! Például most költekezhetett, ahogyan csak akart; mert
                  mit számít még egypár korona őneki? és mit számít a holnap? Könyvek jutottak
                  eszébe - megvehetné, mondjuk, az Oscar Wilde összes műveit, abban a szép új
                  kiadásban - dekadens író illik ma őhozzá -, de minek? Olvasnivalónak, oda - ahol
                  talán ő is misztikus megújuláson, különös lelki forradalmon van hivatva átmenni,
                  mint Wilde vagy Paul Verlaine! Ó, csoda, megtérés! fölmagasztosulás az alázatban,
                  boldog leborulás a Kereszt előtt, egek tárulása egy kopár cellában!</p>
					<p>De ez mind a holnap - ma még a szabadságé!</p>
					<p>Imrus bekanyarodott a Margit-hídnál, melynek égben és vízben fürdő íveihez egy
                  Arany-ballada fűzte diákos fantáziáját: “Szólt a fiú: kettő vagy
                     semmi!”... A hídívek verssorokat kiabáltak Imrus után, mert most zengett a
                  világ! noha e versek elég sötét tartalmúak voltak: egy halálra szánt kártyavesztes
                  víziója, öngyilkosok, egymás nyakán, a vastraverzekbe csimpaszkodva, őrült sodor,
                  ragadó forgatag, vén szemek látta tragikus modernség! Imrus léptei meggyorsultak;
                  ismeretlen városrészben volt most, ahol az utcák neveit sem tudta; a finnyás City
                  zárkózott csöndjében, a Pénz hideg palotái között... Imrus szinte menekült a Körút
                  felé: ahol már felharsantak a Város fényei, s elnyelték a jós egeket. Csodálatos
                  módon épp a Schapringer-bankház állt előtte, már élettelen, mégis fényben, aluvó
                  kincsekkel; és szemközt az a kávéház, amelyikbe Gyula behívta egyszer, mikor a
                  Schapringerék ebédjéről kijött.</p>
				</div>
				<div type="chapter">
					<head>7</head>
					<p>Ó, kávéház! drága és mindig kikerült szórakozás! most ide is minden külön ok és
                  meggondolás nélkül beléphetett Imrus. Talán egy éjszaka még abból a Nagy Életből
                  várt rá, amelynek ez a kivilágított kávéház Pesten az első tornáca, s ki tudja? a
                  normális Újjászületés, az Akarat nagy megfordulása, nem mindig a Csönd műve:
                  olykor itt forr az ki, ama Nagy Élet lámpásai előtt; sőt örömleányok karjaiban.
                  Akárhogy is: az időt el kellett tölteni, s kisétált lábak maguktól is behúznak a
                  puha, meleg helyre.</p>
					<p>Imrus rendelhetett, amit kívánt: nem kellett a garast számolni, hogy kijöjjön a
                  hónap végéig. Mi lesz már a hónap végéig! Imrus nagy úr volt most: mégis félszegen
                  keresett asztalt a szokatlan fényben, kihúzva gerincét, idegesen simítva végig
                  hanyag ruháin. Mindenki őt nézte: bukott király volt inkognitóban. A kávéház
                  pompája sértette: s megvetéssel gondolt a kávésokra. Megvetéssel gondolt
                  Schapringerékre is, minden műveltségükkel, melyet a Pénz adott. Az ő műveltsége
                  más volt, mélyebb, gyökeresebb: nem a fölösleg sznobos levezetése, hanem egy
                  ország elepedt velejében fölgyűlt fájdalmas szomj. Imrus tragikus pózban ült
                  néhány képeslap és ánzikszkártya fölött: mert ez az ánzikszkártyák kora volt.
                  Aprók, nagyok, színesek és duplák: diadalai egy újkori szegény galantériának! mily
                  örömmel küldte haza egykor az elsőket Pestről, mint ifjú király székvárosa
                  fotográfiáit! Ha szétröpítné most, hogy hírt mondjanak züllött királyukról! s
                  meghívná barátait harakirijéhez, mint japán hősök. Nem, nem, elbúni inkább, maóri
                  vadakként, puszta hegy tetejére, hol legközelebb érik a keselyűk! Imrus fiatal
                  életvágya semmit sem érzett hősibb tettnek, mint azt, ami egykori hittantanára
                  szerint: “gyáva kitérés az Élet feladatai elől”. Ki végzi el Imrus feladatát?
                  hacsak ő maga nem születik még egyszer. Fiókjában oroszlánkörmök maradnak, s e
                  magyar glóbuszon sötétség. Imrus előtt könnyben imbolyogtak a fények; hirtelen
                  ellágyulással szerette volna magához ölelni az egész világot; legkivált pedig
                  szerencsétlen faját, melynek átkát most magán érezte: mert Imrus hajlandó volt,
                  sok példát megelőzve, saját gyöngeségét a Turáni Átokra kenni rá. Egyébként nem
                  volt-e ez a gyöngeség is turáni átok, s Imrus maga, legalább a céljai szerint, egy
                  turáni kis kultúrvértanú, valami fölsült Apáczai János? noha nagyon sok
                  szépséghibával. Bizonyos, hogy ez ellágyulásában egyszerre egy hamisítatlan turáni
                     “Szervusz!” köszönt rá: mert Várkonyi Béla állt mögötte,
                  régi iskolatársa Sótról: akivel ezer éve látták egymást.</p>
					<p>- Miért nem jössz néha felénk? - raccsolta, egy jogászdendi zöld leereszkedésével.
                  - Minden héten összejövünk, hiszen tudod, épp odatartok, csupa sótiak. - E sóti
                  összetartás ellensúlyozta a jogászgőgöt, s ezúttal csodálatosan legyőzte Imrus
                  ellenállását is: noha ő máskor megvetette ezt a társaságot. Imrus egyszerre csak
                  azt vette észre, hogy Várkonyi Bélával tart ő is: mintha örülne, hogy akad valaki,
                  aki vezeti valahova.</p>
					<p>Hogy megváltozott ez a Várkonyi Béla! Valamikor első eminens, most még egyetlen
                  alapvizsgát sem rakott le. Másról se lehetett beszélni vele, mint a Sót vidéki
                  mulatságról.</p>
					<p>- Nagyszerű muri lesz Nagyhajmáson, hétfőn. Gyere le, mind ott leszünk, az egész
                  trupp. Szép kis indiáncsapat, mi? De a gádorosi kaszinóbálra csak lemégy?</p>
					<p>Imrus nem is tudta, hogy Gádoroson kaszinóbál lesz. Milyen messze volt Imrus
                  mindettől! Ezek a fiúk az Otthon képét hordták magukban, s minden külső vadságuk
                  és lumpságuk ellenére lelkileg végtelenül szolid gyermekek voltak Imrus mellett.
                  Majdnem mindenik szerelmes volt egy-egy Sót vidéki lányba, s mikor fölzendült a
                  boros kórus:</p>
					<p>
                  “Pajtás! pajtás! kedvesed neve?”
               </p>
					<p>a kérdés obligát visszhangot keltett minden szívben. A szívekben érzelmes
                  leánykép; ám az ajkakon durva anekdoták, drasztikus szavakkal: ez is obligát volt.
                  E szavak s képzetek jól elfértek a léleknek egy egészen külön rekeszében, nem
                  fertőzve a többit. Hozzátartoztak az élet szókincséhez, többnyire éppoly
                  jelentéstelen, mint például a szónoklatok hazafias frázisai.</p>
					<p>Éppily kötelezők s ártalmatlanok voltak az ivások is, igazában inkább hazudott
                  korhelység: mert a decik száma nem volt oly nagyon sok, s a mámor inkább a
                  szívekből jött, mint a poharakból. E lumpok vigyáztak magukra, olvasták a garast,
                  s a Bor istenében is csak szülőföldjük istenét tisztelték. Imrust hieratikus
                  hozsanna fogadta:</p>
					<p>- Ujjé, ez tud inni, ez is gádorosi! - S a vendéglős megkülönböztetett gesztussal
                  tette elébe az italt: mert ő is gádorosi volt.</p>
					<p>Imrus valóban bírta az italt, de nehezen bírta a röhejt, az értelmetlen lármát, a
                  durva szavakat. Imrus szemérmes volt, belülről piruló, kényes lelkű; benne nem
                  voltak fiókok, ahova a durvaságokat elkotorta volna. Benne minden összefüggött,
                  színezett, fájt, piszkított; örökké éber szelleme minden szónak a fenekéig nyúlt,
                  noha gyakran iszonnyal, undorodva! Imrusban minden azonnal problémává lett,
                  életproblémává! Ez a társaság voltaképp az ellenséges hadsereg volt: mindaz, ami
                  ellen Imrus egész kulturális létével küzdeni érezte magát hivatva, a Magyar Ugar!
                  Gúnyolt filozoptersége e jogászbandában büszke tüntetés volt a Kultúra mellett s
                  éppen e jogászugar ellen! S mégis Imrus otthon volt közöttük, e lárma jótékonyan
                  kábította, hallgatagon ült, egy volt a tömegből, s valami szívet érzett, valami
                  lelket áradni: ez otthonának melegsége volt, a kövér, trágyás talaj melegsége,
                  mely jólesik a dekadens virágnak is. S ha ugar is, ha rohadás és burjánok anyja: e
                  rohadás nemes, e burjánok dúsabbak, mint máshol; s így züllik a magyar, mint aki
                  kincseket dobál az ablakon. Noha ez obskúrus kerek asztal, melyet feles számban
                  sváb fiúk ültek körül, nagyon távol volt még az igazi Magyar
                     Pimodan-tól.[73] De keserves régi magyar nóták
                  zengtek, s Imrust is vad keserv fogta el: ó, inni, dalolni, mint ama Vitéz Mihály!
                  és sírni s megállni s meghalni fiatalon, sohasem látni a tengert, sem a havasok
                  gyönyörűségeit, sem Párizst, sem Rómát, sem Nápolyt.</p>
					<p>- Hogy jutsz haza, pajtás? - kérdezte Várkonyi Béla, amint jó későre kiértek az
                  utcára. - Gyere, aludj nálam, itt a szomszédban lakom én! van nekem egy helyes kis
                  sezlonyom, sok jó cimbora aludt már rajta! - S Imrus hagyta magát vezetni, mintha
                  részeg volna, a helyes kis sezlony felé; oly jólesett, hogy nem kell még egyedül
                  maradni! Lerúgta cipőjét, s a pajtás télikabátjával takarózott; egy pillanatra úgy
                  érezte magát, mint gyerekkorában, mikor Gádorosra vitték, s ott aludt a Cenci
                  díványán, a Szécsi Dezső önfeláldozását mutató kép alatt. Mindig feszélyezte, ha
                  másokkal aludt. Soká nem hunyt szemet, hallgatva valami furcsa fűrészelést,
                  melyről kiderült, hogy a cimbora horkolása. Délfelé, mire fölriadt, a muzsika még
                  tartott, s a zenész vad pózban lógatta szőrös lábszárát az űrbe, egy csomó földre
                  hányt paplan és dunna káosza fölé. Imrus zordan fölöltözött, megnedvesítette arcát
                  a törülközővel, mint egy vasúti éj után, s már épp nyitotta lopva az ajtót, mikor
                  az alvó fölült:</p>
					<p>- Már mégy?</p>
					<p>- Nem akartalak zavarni - felelt Imrus. - Köszönöm a szállást.</p>
					<p>- Hova futsz már ilyenkor? várj, sörözünk egyet! az fáintul jön ilyen cécó
                  után.</p>
					<p>- Nem akarok annyit költeni - mordult egy mogorva hazugság.</p>
					<p>- Fene ott egye a pénzt, pajtás! meg kell pumpolni valami nagybácsit! - Imrus
                  megrezzent, mintha célzás érte volna; noha Várkonyi Béla teljes jóhiszemmel
                  ajánlkozott a söröket vállalni, kifejtve közben gazdasági elveit, melyekben
                  mindazáltal megőrzött bizonyos jogászfölényt: - Én megmondtam az apámnak: vagy
                  pénzt keres az ember, vagy tanul. Ha azt akarja, hogy tanuljak: vonja le a
                  konzekvenciákat. Az öreg vakarta a fejét, de belátta, hogy igazam van. - Nyegle
                  úrfigőg, mely atavisztikusan bosszantotta Imrust. Az öreg Várkonyi egyszerű
                  néptanító, egyetemi képzettség nélkül, ki méhészettel s más üzletekkel szerzett
                  valami vagyonkát: Imrus apja több volt! S Imrus mi, és mi lesz? Ó, emberi hiúság!
                  tragikus hősünk egy déclassé fájdalmát érezte.</p>
					<p>- Mért vágsz oly savanyú pofát? Katzenjammer?</p>
					<p>- Világfájdalom! - mosolygott a “költő”, némi öngúnnyal. - Irigyellek, Béla, hogy
                  nem érzed az élet borzasztóságát és céltalanságát. - Imrus irigységét oly nyelvre
                  fordította át, hol ő volt fölényben. A “pajtás” azonban makacs materializmussal
                  reagált:</p>
					<p>- Menj el egy kis nőhöz!</p>
				</div>
				<div type="chapter">
					<head>8</head>
					<p>Eddig csak lehetett bizonyos képet alkotni Imrus bujdosásáról: noha e bujdosás
                  célja és értelme mindenképp különös homályban marad. A továbbiak kusza talánnyá
                  foszlanak, még a regényíró szeme előtt is, aki lelkekbe lát. Bizonyos, hogy Imrus
                  követte a cimbora cinikus tanácsát, s egy szomorú nő ágyában töltötte az éjét.
                  Vágyott-e erre a szenzációra? rossz ösztönei vitték-e, melyek néha kéjjé teszik
                  az undort is? végletes helyzete segített-e legyőzni az ellenállásokat? a
                  Siralomház gyönyörvágya ragadta meg talán? vagy csak a Kiszakadt vonzódott a
                  Kitaszítotthoz, Raszkolnyikov húzódott Szonja mellé újra? lelkileg s talán kissé
                  irodalmilag és mégis rettenetes vágyakozással! mert nem itt szakadhat-e át, ha
                  valahol - túljutva már minden Társadalmon, az erkölcs szegény proletárjai közt, s
                  meztelen testtel szorulva egymáshoz -, az a borzasztó Fal, mely embert az embertől
                  mindenütt elválasztja? Jogosan várt-e Imrus csodát, mintegy in
                     extremis?[74] ez mindenesetre viták és
                  mosolyok tárgya lehet; s a Regény, tán néhány lap múlva, rápillant még e “meztelen
                  összeszoruló” testekre s e sivár éjszakára, amit valahol úgyis csak el kellett
                  tölteni. Addig azonban a nappalt is el kellett tölteni, s a bujdosó király
                  bizonnyal szokatlan helyeken fordult meg, hogy kerülje hol inkognitóját
                  veszélyeztethetné. Szimbolikus hős vagy saját gyengeségének kicsiny áldozata:
                  mindenképp különös látványt nyújtott ő, kiszakadva miliője összefüggéséből,
                  egyedül e nagy szociális Zűrben, például egy előkelő szálló
                     five-o’clock-ján, ahova betévedt; csokoládé s angol folyóiratok fölé
                  hajolva, mint egy gróf: noha külsején nem volt semmi grófi. Furcsa demokráciánkban
                  ő is lehetett egyszer dendi, a holnapoktól öröklött pénzével. Miska fiának nem
                  imponált a mások rangja s kincse. Vagy egyszerűen csak járt az utcákon, óraszám,
                  olvasva a cégtáblákat és a trafikba kitett újságokat, koptatva cipőjét s
                  átnedvesítve harisnyáját, dacolva fáradtsággal és esővel...</p>
				</div>
				<div type="chapter">
					<head>9</head>
					<p>Elhagyjuk most, és a történet csúcsaira hágunk, egy madártávlati pillantásért:
                  mert nyugtalan madár a Fantázia, furcsa madár, ki, míg mások békén hevernek
                  vackukon, fölröpül, ahonnan minden vacokba belelát. Most Gádoroson is esik az eső,
                  s Nelli együtt ül Jolánnal s Emmával, bezárt ajtók mögött s különös foglalkozásba
                  merülve: mert az olajlámpát egy sarokba tették, úgyhogy a nagy szoba jóformán
                  félhomályban volt, s így görnyedtek egy kis háromlábú szalonasztal mellett,
                  amelyben nem voltak fémszögek; reszkető fehér ujjaikat egymásra fektették,
                  megkísértve az asztaltáncoltatást, amelyről Emma mostanában olvasott egyet-mást,
                  meg hallott is sokat mint divatos szórakozásról. Künn tombolt a tavaszi szél, a
                  kályhák sikongtak, ajtók és ablakok csörögtek; a régi porcelánok csöngettek a
                  polcon, a szegény Imre vadászpohara! Egy gally verte a falat az udvarban, a
                  vakolat nagy darabokban s pottyanva mállott szét a nedves téglán. Messze a
                  szőlőkben sár volt és magány és sötétség. Micsoda sötétség! Az eső vert, vert
                  mindent, mérföldeken és mérföldeken át, s a legsötétebb kis száraz fényszigetben,
                  a városka többi fényszigetei közt, ez a három szegény szellemidéző, mint különös
                  párkák, moirák vagy nornák, ültek összebúva és összegörnyedve, nagykeszkenők alatt
                  s remegve minden zajtól a kis asztal mellett. Halk borzongások futottak át rajtuk,
                  míg kísértették a rettenetes sorsot. Nelli alig merte föltenni a kérdést, amely
                  szívét nyomta; az asztal értelmetlen válaszokat adott.</p>
					<p>- Menjünk aludni - szólt Jolán álmosan -, már kilenc óra van! - Nelli kapaszkodott
                  volna az asztalba: ne még! ne még! De aztán visszadöbbent: bűn ezt a játékot
                  komolyan venni! Ajkai imát mormoltak; kendőjét összehúzta, s gyertyát gyújtott.
                  Jól be kellett zárni mindent, mert nem volt Cenci, aki vigyáz mindenre, s
                  körüljár. Hol marad az a kölyök megint? Dodó elcsavargott, de Dodót nem féltette
                  Nelli; kitette a kulcsot neki az ablakba. Nelli félelmei egészen másutt jártak.
                  Már fogta a gyertyát, s ment vele a konyha felé, hogy fia félretett vacsoráját
                  kikészítse az ebédlőasztalra, ahol Dodó azonnal megtalálja, mint éhes nyúl a
                  káposztalevelet. A gyertya halvány világot vetett a folyosón. Egyszerre a túlsó
                  végén, ahol néhány lépcső vezetett föl a kamrának használt nagy előszobába, egy
                  szürke ruhás férfi halk körvonalai bontakoztak ki a sötétségből.</p>
					<p>- Ki van ott? - kérdezte Nelli alig hallhatóan; a lélegzete elállt. Keveset
                  lehetett látni a homályban; de Nelli mégis rögtön tudta, hogy Miska áll ott, azon
                  a helyen, ahol egyszer, mikor Imrus még egészen kicsi volt, megbotlott, karjában a
                  pólyásgyermekkel, s majdnem a kőnek esett vele. Nelli arcához kapta a kezét,
                  leírhatatlan rémületrohamában, s mire újból fölnézni mert, Miska már nem volt
                  sehol.</p>
				</div>
				<div type="chapter">
					<head>10</head>
					<p>Jozsó átengedte ágyát Cencinek, s maga a földön aludt. Jozsó kétszeresen érezte a
                  szalmaözvegység nyomorúságát: hisz csak azért vált meg családjától, mert nagyon
                  szerette. Férji és apai kötelesség volt ez: vidékre küldeni a vérszegény nőt és
                  gyermeket; s aztán azt is remélte, hogy Emma, ha így sok időt tölt Gádoroson,
                  mindig szorosabban fűződik Cenciékhez, akik között eleinte egész idegen volt; a
                  házhoz, a szőlőhöz, a földhöz, hol Jozsó kitéphetetlen gyökerezett. Azt szerette
                  volna, hogy Emmáék már az első meleg napokban künn aludjanak a présházban, hol a
                  földes tanyaszobából a kislány legzsengébb gyermekálmaiban hallhatja a Szőlő
                  szerenádját: a csősz csizmás lépteit a hegyen, a róka messze tutulását s a
                  lugaslombok tengerzizegését: ha már nem lett fiú, e hegyi álmok avassák gazdává!
                  De Emma egyelőre inkább arról panaszkodott leveleiben, hogy még otthon is fél a
                  betörőktől, különben sem tud aludni a kutyaugatás miatt, s inkább meghalna,
                  hogysem kinn maradjon éjszakára a magányos présházban.</p>
					<p>Jozsó nem adott ez asszonyi idegességre; az ő fülében a kutyaugatás édes zene volt
                  a villamosok lármájához képest. Jozsó csak tengett Pesten: míg valami vezető
                  állást kiböjtölne Gádorosra; s egy csöppet sem vette komolyan, hogy Emma meghalna
                  ott az unalomtól. Jozsó visszaírt feleségének, hogy meg kell edzeni magukat, mert
                  ez az egészség titka, s a szőlőben egy pillanatra sem lehet unatkozni; közben maga
                  is edzette magát a pesti magányra: büszkesége lévén, hogy kitűnően megvan
                  asszonyi segítség nélkül; maga tisztítja cipőit, maga takarítja a szobát; s
                  szalmaözvegy létére igazán keveset költ: gyalog megy a hivatalba megrögzött
                  szokása szerint pontosan számlálva lépteit; délután alszik egyet a befüggönyözött
                  szobában; este kiskocsmát keres, ahol legolcsóbb a pörkölt, s legjobb a sör.
                  Hősiesen, mégis: Jozsó nem kevésbé unatkozott, mint Emma; ám unalma nem a
                  Szerelmes unalma volt, hanem a Jófiúé, aki kiszakadt családjából; mintha például
                  intézetbe adták volna; Jozsónak az egész Budapest egy nagy és kellemetlen
                  “intézet” volt. Cenci jövetele szülői látogatás az intézetben; a mama érkezett
                  meg, ami mindig szenzáció; noha a mama ezúttal, otthoni sütemények és
                  “disznóságok” helyett egy rossz hírt s egy nehéz feladatot hozott. De ez a
                  feladat önérzetet és méltóságot jelentett a nagyfiúnak, aki “bíró úr” s
                  legidősebb férfi a családban. Imrus históriája árnyat vethetett a famíliára; mégis
                  bizonyos elégtétel volt ez Jozsónak, sőt a Családi Józanság hagyományainak is:
                  mert nem lehetett-e megjósolni előre, hogy az Imrus elvei nem vezethetnek jóra?
                  Jozsót fölvillanyozta ez a diadal: melyet egy egész világ fölött nyert. Egyúttal
                  jóakaratúvá tette. A megtévedtnek elég volt a lecke. Jozsó szigorúan eltökélte
                  magát, kizárólag a Család érdekeit tartani szem előtt, s egy szemrehányó szót sem
                  ejteni fölöslegesen; a fő, hogy botrány ne legyen.</p>
					<p>- Majd én beszélek a fejével, ha szükségesnek látom - mondta Cenci is. - Te
                  hallgass, te csak izgatnád őt! - Cenci kiosztotta a szerepeket, s útra
                  készülődött: főkötőjét kötözte, mert Schapringerhez akart menni, hogy a váltóról
                  tárgyaljon vele. - Kocsit veszek - mondta -, te ne kísérj; légy rajta, hogy őt
                  addig megtaláljad! Te férfi vagy, tudod, mit kell tenni: menj a policájhoz, ha
                  másképp nem boldogulsz!</p>
					<p>Jozsó szilárdan elhatározta, hogy csak a legvégső esetben fordul policájhoz.
                  Jogászszívének elviselhetetlen volt már a gondolat is, hogy a Családnak a
                  rendőrséghez bármiféle köze legyen. Jozsó maga akart lenni a saját detektívje:
                  szokatlan szerep, mert még bíró is csak polgári ügyekben volt. Nem követjük nyomon
                  Jozsó detektívlépéseit, melyek, ezúttal számlálatlan, különös tájakra vezettek:
                  mert Jozsó már az első nap is egy vörös hajú zsidó fiú társaságában volt látható
                  több helyen, ami magában is feltűnő. A vörös hajú Rosenberg volt, akinek lakcímét
                  Imrus asztalán találta Jozsó, miután rövid s bírói szigorúságú párbeszédet
                  folytatott az eltűnt öcs lakásadóival, akik szintén zsidók voltak. Jozsó különös
                  szagot vélt érezni e héber szállásokban, a kóser konyha és szétnyomott poloskák
                  szagát, s a legnagyobb ellenszenvvel ment Rosenberghez. Hogyan beszélhetett volna
                  Jozsó másként e zsidó filozopterrel, mint felülről és gyanakodva? De némely lélek
                  olyan, mint a meleg fény, mely előtt szétmállnak a ködök. Ilyen fény áradt
                  Rosenbergből: csupa őszinteség és rajongás, judaikus jóság és energia. Amint Imrus
                  nevét meghallotta, Rosenberg nyilvánvaló baráti aggódással s minden erejével
                  iparkodott Jozsó szolgálatára lenni a keresésben, s Jozsó csakhamar átlátta, hogy
                  megbecsülhetetlen és nélkülözhetetlen segítőtársat kapott benne. Imrus körül meleg
                  erők áramoltak, eltűnt életének hullámnyomán; Család és Barátság, vérbeli és
                  eszmei közösség összetartása, mint széthúzó szálak, egy pillanatra
                  egybekapcsolódva, egymást erősítve, a nagy, szociális Hálóban. Jozsó nem
                  változtatta a zsidókról való véleményét, de kényszerült beismerni önmaga előtt,
                  hogy Rosenberggel nem ellenszenvezik; noha Rosenberg simulékonyabb volt,
                  alkalmazkodóbb s nem olyan agresszív: űzött őseitől félénkséget és hallgatást
                  örökölt; sőt valami öntudatlan politikát, ahol az szükséges; s úgy beszélt
                  Jozsóval, mint üke, a középkori rabbi, valamely hatalmas városbíróval. Csak
                  egyetlenegyszer fordult elő közöttük véleménykülönbség, s ez Imrus bűnének
                  megítélésében volt; amire nézve Rosenberg sokkal enyhébb és megértőbb álláspontot
                  foglalt el, mint Jozsó. Jozsó egyszerre csak azon vette észre, hogy Rosenberg
                  őellene védelmezi a saját öccsét, különös érvekkel, melyeket ő jól meg sem értett.
                  Ebben volt valami kellemetlen, amit Jozsó nem tudott maga előtt másként kifejezni,
                  mint így:</p>
					<p>- Mégiscsak kibújik belőle a zsidó!</p>
				</div>
				<div type="chapter">
					<head>11</head>
					<p>A nyomozás azonban nem bizonyult eredményesnek, noha Rosenbergnek sikerült
                  megtudnia az egyetemen, hogy Imrus az első éjét a sótiakkal töltötte, s Jozsó nagy
                  óvatossággal s lehetőleg eltitkolva az eset komolyságát - mert nem volt kívánatos,
                  hogy Sóton híre menjen -, beszélt is Várkonyi Bélával; de természetesen nem tudott
                  meg semmi fontosat. Kecsegtetőbbnek látszott egy másik nyom, amit Rosenberg adott
                  meg, s ami valóságos fordulót jelentett az ügyben, olyant, amilyenről
                  detektívregényekben lehet olvasni: ez a nyom Gyula neve volt, igazi szenzáció!
                  Cenci tudta, hogy ez a név a váltón is szerepel: de Cenci ezt magában tartotta, s
                  most is, hogy délben Jozsó jött haza a különös hírrel, Cencinek csak ennyi
                  megjegyzése volt rá:</p>
					<p>- Aztán Nelli előtt erről egy szót se: értetted?</p>
					<p>- Délután odamegyek - mondta Jozsó -, Rosenberg tudja a címét, majd előveszem én,
                  a pénzt is neki kell kifizetni.</p>
					<p>- No hiszen várhatod, míg az neked fizetni fog! - felelt Cenci, aki már
                  megállapodott Schapringerrel a fizetés feltételeiben; s ki is cserélte a
                  váltót.</p>
					<p>Délután Jozsó mindazonáltal fölkereste a Gyula lakását, tanúnak vivén Rosenberget.
                  Az úton szótlanul mentek, Jozsó átallván firtatni, mennyit tud Rosenberg a Család
                  titkaiból? E családi titok új felhőt vetett közébük, s Rosenberget visszaejtette
                  vigasztalan zsidóságába. A démarche
                  [75] egyébként ismét eredménytelen volt, mert Gyulát
                  nem lehetett megtalálni. Gyula éppen úgy eltűnt, mint Imrus; noha Gyulánál ez nem
                  volt oly szokatlan. A nyomozás azonban megakadt: mert a cupringer-hercegnő nem
                  bírt fogózót adni.</p>
					<p>- Mit tudom én, hol van? Majd visszajön, ha elfogy a pénze!</p>
					<p>De Rosenberg keleti fantáziájában gyanús színt öltött ez az újabb eltűnés: melyet
                  azonnal kapcsolatba hozott az Imruséval. Micsoda célok, vagy céltalanság, köthette
                  össze e két elszállt hajót, ismeretlen útra? Moral insanity
                  bizonnyal aggályos mentor s veszélyes útitárs; ámbár Rosenberg nem volt a polgári
                  erkölcs híve. Mégis csupa erkölcs, valahol belülről, mely fölriadt a gyakorlatban,
                  fiatalosan, szinte gyerekesen, gaz lehetőségeknek még gondolatára is. Gyula “véres
                  titkokkal” szeretett kérkedni: noha ilyesmi bajosan képzelhető nyilvántartott és
                  ellenőrzött korunkban. De szennyes titkok mindenesetre képzelhetők; s Rosenberg,
                  különös romantikával, szennyesnek szerette tudni az Emberi Állatot: ami
                  ellentmondásnak tűnhetik föl benne, mert ő maga szerzetesien tiszta lélek volt.
                  Fajának mely mélységéből hozta ez ellentmondást? komplikált volna kifejteni;
                  bizonyos, hogy oly feltevéseket kockáztatott meg Gyuláról s Gyulának a
                  fiatalsághoz való viszonyát illetőleg, amilyenekre Jozsó sohase gondolt volna.
                  Gyula maga köré gyűjtötte az ifjakat, mint Szókratész; s a folyóirat nyilván csak
                  ürügy volt. E züllött ember szemmel láthatólag nagyon hatott Imrusra, kit
                  különösen kedvelni látszott. Még orfeumba is magával vitte. Rosenberg bevallotta,
                  hogy csöppet sem tiszteli ezt a szókratizmust: hol Gyula a Szókratész.</p>
					<p>- Ő maga hasonlította magát Szókratészhez - tette hozzá.</p>
					<p>- De mi köze ehhez Szókratésznek? - kérdezte Jozsó megütközve. A híres bölcs neve
                  ilyen viszonylatban teljesen váratlan zengett Jozsó füleinek, aki hajlandó volt e
                  tiszteletlen történelmet is a Rosenberg zsidó voltának számlájára írni. Akárhogy
                  is: mióta Gyula neve szóba került, az ügy határozottan kényelmetlenné vált. Jozsó
                  nem volt berendezve hirtelen fordulatokra, sem klasszikai ismereteinek és a
                  világról való tudásának ilyen különös kitágulására. Jozsó élete szoros és úri
                  utakon járt: csöpp kedve sem volt tudomást venni a szakadékokról, melyek
                  kétoldalt nyílhattak. Nem is említve, hogy most valószínűleg mégis rendőrség elé
                  kell menni ezekkel a kellemetlen és piszkos dolgokkal. Jozsó zaklatott érzésekkel
                  gondolt Imrusra.</p>
					<p>- Az anyja vére - mondta magában, Nelli hasonlóan érthetetlen botlására emlékezve,
                  melyet a család már eltemetett. Jozsó előtt egy különös jelenés állt: fiú s lány
                  egy személyben; nemes és törékeny vonásokkal s félreismerhetetlen családi
                  jelleggel.</p>
					<p>Az ő fajtája s mégis idegenebb a Szfinxnél.</p>
				</div>
				<div type="chapter">
					<head>12</head>
					<p>Ilyen stádiumban voltak a dolgok - s már valaminek csakugyan történni kellett -,
                  mikor Imrus hirtelen előkerült; éspedig Rosenberg révén, aki valóságos
                  lelkiismereti konfliktusba jutott ezáltal. Imrus ugyanis úgy állított be hozzá egy
                  reggel, gyűrötten s szakállasan, égő szemekkel és csapzott hajjal, egészen
                  elvadulva az emberektől, mint egy kísértet, akinek vissza kell menni kakasszóra;
                  s egészen barátja titoktartására bízta magát. Imrus csupán “egy szóra” jelent meg
                  még egyszer az élők között: egy levelet akart átadni Rosenbergnek, egy
                  önvallomást; azaz inkább tanácsot akart tőle kérni egy ügyben, mely nem csupán a
                  saját ügye volt.</p>
					<p>- Én legszívesebben eltűnnék a világból - mondta -, de van valaki, aki miattam
                  jutott bajba, s ártatlanul szenved az én bűnömért: őt nem szabad cserbenhagynom! -
                  Imrus gesztusa hősi és nemes volt: mert valóban nem törődött ő már önmagával!</p>
					<p>- De hát hova akar menni? - kérdezte Rosenberg, kézen ragadva barátját, akit még
                  mindig magázott.</p>
					<p>- Ó, vissza az erdőbe! akárhova! - kiáltott Imrus, egy gúnyos arcrángás pózával, s
                  borzas haja közt egy tavalyi fűszál, amit csak most vett észre Rosenberg,
                  csakugyan azt látszott elárulni, hogy az éjszakát valami erdőben tölthette, a
                  remeték ágyán, mely még mindig nem a legrosszabb ágy.</p>
					<p>Mondják, a Természetnél nincs különb vigasztaló, s a fák és a füvek társasága
                  bizonnyal sokkal kevésbé feszélyező, mint az embereké. Ó, ha egymással is oly
                  önfeledt intimségben tudnánk élni, mint a fák és füvek, s akár még a messze felhők
                  és csillagok is! levetve a nyűgöző tudatot, átengedve magunkat az erők titkos
                  áramlásának s egymásba ömölve, kicserélve lényünket, ezer mérföldes távolságokból
                  is! Imrus egyenest az Utca Lányának karjaiból menekült a fák és felhők varázsába;
                  az idegen ágyból, hol egy éjszakán át ölelte a Megvett Lényt; szorosabb testi
                  együttlétben, mint anyát, testvért, barátot vagy szeretőt ölelt valaha. Minden,
                  hiába, mert Szonja idegen maradt, sőt gyanakvó és visszautasító; úgyhogy Imrusnak
                  azok a lányok jutottak eszébe, akikkel egyszer a vonaton találkozott; Imrus
                  lassanként visszarestellte intimebb szavait, s a várt evangéliumi lélekömlés
                  szenzációja helyett valami különös feszélyezettség érzése szállt rá; távolibb
                  világot tartott karjaiban, mintha csillagokat és felhőket szorítana. E sima bőr, e
                  csiklandós bozótok végső határ voltak; s Imrus már e határfelületeket is mind
                  feszélyezettebben simogatta, s úgy tartotta combját az alvó nő tüzelő combjai
                  közt, mintha bilincsek között tartaná. A lány horkolt és bután szunnyadt, mintegy
                  hamar elvégzett munka után, örülve e megnyert éjszakának; de Imrus reggelig nem
                  hunyta be szemét, s igen kényelmetlen helyzetében iparkodott mozdulatlan maradni,
                  mert valahányszor mozdulatot tett, hogy zsibbadt karját vagy lábát kiszabadítsa, a
                  nő rémült sikoltással rezzent föl.</p>
					<p>- Csak nem fél tőlem? - kérdé Imrus.</p>
					<p>- Ne haragudj, kicsikém, de az ember sohse tudhatja... - felelt a szegény leány, s
                  arcán ült sorsának és helyzetének rettenetes kiszolgáltatottsága, a szenzációs és
                  véres újsághírek s ijesztő elbeszélések hatása, amiket társnőitől hallott. Imrus
                  lassanként rájött, hogy viselkedésének különössége, egész lényének földúltsága
                  megrémítette a szerencsétlen teremtést, aki álmában is nyögött, és rémeket látott.
                  Imrus nem messze volt, hogy maga is rémeket lásson, ez idegen nyomorult és
                  ellenszenves éjben: az ő réme saját maga volt, mint kéjgyilkos, vértől csepegő
                  kezekkel; valaki, aki már túl van mindenen, s egy utolsó őrület fogja el: mert ő
                  már mindent megtehet! Talán egy mód van, megismernünk egymás végső ízét, behatolva
                  a Bőr és Bozótok utolsó határai alá: rettenetes még gondolatnak is! Imrus ama
                  züllött Szókratész szavait vélte hallani: mert csakugyan, mindnyájunkban megvannak
                  a legvadabb ösztönök...</p>
					<p>Ott künn már borzadt a hajnal. Imrus kibontotta magát a bilincses ölelésből, pénzt
                  vetett a kéjek ijedt kis cselédjének, s kirohant az utcára. Az üzletek még zárva,
                  a kávéházakban söpörtek, a villamosok most kezdték útjukat: Imrus vágtatott
                  gondolat nélkül a hídon keresztül, a friss reggeli szellőben, s egy fél óra múlva
                  már messze járt a budai hegyek közt. Valamikor, régen, Gádoroson, egész életét
                  változtatta meg egy ilyen hajnali, hegyi séta. Most mi balzsamot rejthetett
                  számára? ha csak nem a világundorét, melyben egy csöpp van, képletesen, a Bosszú
                  mézéből. Imrus dühösen és szimbolikusan tiporta sárba a papírrongyokat és
                  cigarettacsutkákat, melyek az emberek világából a fű közé tévedtek, s csúcsokat
                  keresett, ahonnan e bolond életet lenézni, sőt leköpni lehet. Természetrajongás és
                  embergyűlölet azonban szintén csak irodalom, mégpedig nem is valami nagyon
                  magasrendű; s e budai csúcsok sem Alpesek; s még ha azok volnának is! Összeolvadni
                  a Természettel: magasztos pillanat; de minő szerelem s mily összeolvadás emelhet
                  csúcsokra pillanatokon túl? s minő csúcsok azok, melyeken hosszabban ülhetsz
                  unalom nélkül?</p>
					<p>- Buta érzelgés minden természetromantika! - mondta Imrus Rosenbergnek. - Nekem
                  ugyan “beszélhetnek a rügyek”! Azt mondják, künn a szabad ég alatt nem lehet
                  unatkozni vagy szomorkodni. - Imrus Jozsó szavait idézte, aki a szőlőn keresztül
                  rajongott a Természetért. - Csak próbálná egyszer átélni, amit én átéltem ezekben
                  a napokban, a kegyes Földanya bimbózó ölén! Inkább a Baudelaire kővadona! Inkább a
                  halál!</p>
					<p>- Mégis vissza akarna menni az erdőbe! - reklamált Rosenberg.</p>
					<p>- Ez a penitenciám! - felelt Imrus. - Megyek a néma fák közé, akik még butábbak,
                  mint az emberek. A természettel társalogni talán valami konzseniális butaság kell,
                  ami még az én apáimban megvolt. Ó! megint az Intelligencia gőgje beszél belőlem.
                  Talán csak alázat és szeretet kell hozzá. A Természet föltárja lelkét annak,
                  akiben a szeretetet érzi, mint egy gyerek vagy egy kutya... De én sohse tudtam
                  szeretni senkit, sem megőrizni kapcsolatomat a mély élettel, ami mögöttem és
                  alattam van... amiből kiszakadtam... Mit tudtam én megőrizni valaha? s honnan nem
                  szakadtam ki? Mennél nagyobbat akartam, annál jobban érzem, hogy milyen utolsó
                  vagyok!</p>
					<p>Rosenberg rajongva tiltakozott; nem annyira az et voluisse
                  [76] elvének alapján; mert nagyot akarni csak
                  természetes volt! hanem bajtársi megvetéssel azon világ erkölcsei ellen, mellyel a
                  szökevény hadban állt. De Imrus nem engedett az öngyalázásból, mely az önérzet
                  végső menedéke.</p>
					<p>- Ó, csak én tudom, mily utolsó vagyok! Látja, azért kínszenvedés nekem a magány,
                  mert magammal lenni a legutálatosabb társaság! És ne gondolja, hogy félek a
                  büntetéstől, vagy hogy sokat adok arra a “becsületre”, amit elvesztettem. Ha egy
                  komoly célért tettem volna... akármit is: fütyülnék mindenre! De most bevallom
                  magának a legborzasztóbbat: szó sem volt ilyesmiről... Ami pedig a folyóiratot
                  illeti: én már tudtam akkor, hogy úgyse lesz belőle semmi! Rosszabb vagyok a
                  közönséges váltóhamisítónál: aki legalább saját magának akar használni. Látja,
                  evvel a tudattal megyek én... a néma fák közé. Mondja: lehet élni evvel a
                  tudattal?</p>
					<p>- Nem szabad ennek az ügynek ily fontosságot tulajdonítani - csitította Rosenberg,
                  s időszerűnek látta elárulni, hogy beszélt Jozsóval. - Nagyon derék, igazi
                  úriember - jellemezte, bizonyos sznobizmussal -, s igazi úri álláspontra
                  helyezkedik. Biztosítom, hogy elsimul minden.</p>
					<p>- Annál rosszabb! - kiáltott Imrus. - Annál inkább megvetem magamat! - S Imrus
                  egyszerre kiömlött, nyilalló érzésével született magányosságának, lehetetlen
                  fiatalságának, öröklött képtelenségének az életre. - Aki az én famíliámból jött,
                  avval még csak nem is történhetik semmi! Mért törődik velem a nagybátyám? Talán
                  szeret engem, vagy a pártomon van? Szó sincs róla! Maga beszélt egyszer nekem az
                  édesanyjáról; akkor én csodálkozva hallgattam: azon csodálkoztam, hogy valaki
                  őszintén szerethet valakit. A mi famíliánkban nem ismerik a szeretetet. Én sem
                  szeretek senkit, még az anyámat se. Nem, még az anyámat se - ismételte. - Mi az
                  anyámmal egy fölösleges szót sem szólunk egymáshoz soha. De nem szeretek én mást
                  se, senkit: egyetlen emberi érzés nincs énbennem! Az én életem puszta és üres.
                  Talán ha az apám élve marad - minden másképp történt volna! De talán ez is
                  csak...</p>
					<p>Rosenberg nem hallgathatta tovább. Rosenberg nem tudta megérteni, hogyan érezheti
                  valaki üresnek életét, aki költő s író: aki tehát eszmékben él, az egész Emberiség
                  életét éli! Rosenbergben mindig ébren volt fajának idealizmusa: a próféták
                  öröksége. Imrus azonban csak száját vonta.</p>
					<p>- Persze: eszmékben éltem; mert másban ugyan nem! Micsoda pótkávé! Így éli az
                  Emberiség életét, aki a magáét nem tudja. Mindent a képzelettől vártam... az
                  Irodalomtól. Tudja, mi ez az Irodalom? önfertőzés. Begubóztam magam, beültem abba
                  a bizonyos elefántcsonttoronyba; azt lehetett volna hinni: semmi közöm a
                  valósághoz. Magától értetődik, hogy annál jobban beleütköztem a valóságba.
                  Mindenesetre: ha mást nem, nagyon is valóságos bajokat tudtam csinálni. Nem
                  magamnak - magamnak, úgy látszik, még azt se tudtam. - Imrus barátja biztatására
                  célzott, hogy “minden elsimul”. - Másnak annál inkább. És éppen ezért kerestem
                  föl... ezért kellett még egyszer fölkeresnem magát, mielőtt... visszamennék! Nézze
                  csak!</p>
					<p>Egy írást vett elő - egy levelet - egy csomó vaskos könyv közül, amit a hóna alatt
                  tartott. Ez a levél már napok óta volt Imrusnál, aki először föl sem akarta
                  bontani: mert mi köze már az emberekhez? s micsoda levél érdekelheti még őt?
                  Hogyan nyílt ki mégis a levél? Nehéz lenne megmondani; bár meglehet, hogy a Betű
                  varázsa nem apad ki a legnagyobb kétségbeesésben sem, s egy lezárt boríték magától
                  szakad föl a címzett kezeiben, ha az oly fiatal, mint Imrus. Így szakadt föl talán
                  ez a boríték is; elindítva a Megoldás lavináját, melyhez ekképp megint Gyula
                  görgette meg az első követ, mert a levél Gyulától származott.</p>
				</div>
				<div type="chapter">
					<head>13</head>
					<p>Gyula ezúttal a fölháborodott apa tónusán írt: mert nem volt-e joga fölháborodni
                  az ellen, aki “leánya szerencsétlenségének okozója” lett? Az ártatlan lény, kiről
                  Rosenberg előtt beszélt Imrus, s aki “miatta jutott bajba”: Noémi volt. Bizonyos,
                  hogy Noémi Imrus miatt elvesztette állását, s ekként “bajba jutott:” noha még
                  kérdés, nem volt-e itt csak ürügy az Imrus esete? S az is kérdés, nem kapott-e
                  Noémi e veszteségekért gazdagabb kárpótlást a Széplányok Sorsától? Erről külön
                  történet szól, mely a Schapringer család krónikájában is olvasható. Mindenesetre,
                  lányok ha férfiak miatt bajba jutnak: mást jelent a közönséges nyelvhasználatban;
                  noha Gyula nem riadt vissza a közhasználat szerinti értelmezéstől sem, mikor
                  “aljas csábítónak” nevezte Imrust. Gyula ezt minden alap nélkül tette: semmit sem
                  tudván a fiatalok barátságáról; másrészt, úgy látszik, elfelejtette, amit nagyon
                  is jól tudott: mert volt Noéminak Imrusnál gazdagabb barátja is. Bizonyos, hogy
                  Imrus csak a levél egy részét mutatta meg Rosenbergnek; aki nem ismerte az
                  előzményeket.</p>
					<p>“Tisztelt Uram! - írta Gyula, mert ez a cím még a legaljasabb csábítót is
                  megilleti - ha nem akarja, hogy megvetésem teljével sújtsam Önt, tegye jóvá, amit
                  a szerencsétlen leány iránt elkövetett! Itt áll elhagyatva, kereset nélkül, támasz
                  nélkül, merném mondani: egy falat kenyér nélkül! Önnek kötelessége karját
                  nyújtani a gyámoltalan hölgynek. Mindent tudok, s nem titok előttem, hogy Ön mit köszönhet neki. Ön nem kockáztatott semmit. Gazdag
                  rokonsága bizonnyal mindent eligazít. De az én leányom egész egzisztenciája kockán
                  függ. Tudni fogod kötelességedet, kedves fiam! Nem kell több szót vesztegetnem ez
                  odiózus ügyre. Engem megtalálsz csütörtök délután az Abbáziában; lakásomon ne
                  keress, mert bizonyos okok távol tartanak. Ezért adom ezt a randevút, s bízom,
                  hogy nem hiába; az én drága Miskám fia nem lehet aljas és lelkiismeretlen.</p>
					<p>A rivederci,</p>
					<p>Sóvölgyi Hintáss Gyula.</p>
					<p>U. i. Pénzt hozz magaddal, amennyit tudsz! N. B. Utolsó találkozásunkkor
                  elhangzott öngyalázó szavaimat tekintsd tárgytalanoknak. Zaklatott idegeim
                  beszéltek belőlem. A nekem átadott 1600 azaz Egyezerhatszáz koronát ne féltsed.
                  Pénzbeli kötelezettségeimről nem szoktam megfeledkezni. Kárt senki sem fog
                  szenvedni miattam, hogy az utolsó fillérig meg ne térítsem; ugyanezt nyugodtan
                  várom el tőled is!”</p>
					<p>- Zsarolni akar - mondta Rosenberg józanul, amint elolvasta a levelet.</p>
					<p>- Itt nem pénzről van szó! - kiáltotta Imrus. - A hölgy, aki a levélben szerepel,
                  ártatlan; egyedül én vagyok a bűnös. Az a lány egy... szívességet tett nekem, és
                  most avval vádolják, hogy bűntársam volt. Én legszívesebben eltűnnék a világból,
                  én már csinálnék... akármit... de nem hagyhatom őt ilyen gyanú alatt. Mit tegyek?
                  Jelentkezzem a rendőrségen? Vagy írjak egy levelet... nyilatkozatot? Ezért jöttem
                  le még egyszer... - Hangja elcsuklott, mintha azt mondaná: Még egyszer az emberek
                  közé...</p>
					<p>A Faust húsvéti harangja bizonnyal tisztább csengésű volt a Gyula levelénél; de
                  sokféle harangszó van, ami lecsalhat kétségbeesésünk csúcsairól. Talán nem is
                  Noémit jött megmenteni, hanem, öntudatlanul, önmagát... Ürügy vagy akadály: Imrus
                  kezében reszketett a kacskaringós írás, a sohse hallott prédikátumú
                  szubskripcióval. A keltezés már majd egyhetes volt; s tegnap letelt a csütörtöki
                  dátum is. Pénzről igazán nem lehetett szó: mert Imrusnak már nem is volt pénze.
                  Imrus számára az idő múlását épp a pénz fogyása mérte e napokban: rettenetes
                  naptár! Imrus az utolsó laphoz ért: azaz az utolsó naphoz! Imrus úgy érezhette
                  magát, mint az elevenen eltemetett, aki körül lassan tűnik az oxigén. Bizonnyal
                  legfőbb ideje a húsvéti harangszónak: noha Imrus csak a lovagi kötelesség szavát
                  vélte hallani.</p>
					<p>- Hogyan jutott magához ez a levél? - kérdezte Rosenberg.</p>
					<p>- Az asztalomon találtam.</p>
					<p>- Mikor? - Rosenberg a dátumra nézett, mely valóban csodálatos volt, mert Imrus
                  bujdosása régebben kezdődött, mint ez a dátum - A szállásadónője említette
                  egyszer, hogy valaki kereste, s egy levelet hagyott; de a levelet nem
                  találtuk.</p>
					<p>- Egyszer... fölszaladtam a lakásomra... - vallotta be Imrus elpirulva. Ha
                  Rosenberg s Jozsó, rossz detektívek voltak, Imrus bizonnyal még rosszabb rejtező;
                  noha itt talán nem is volt semmi különös rejtenivaló. Mégis oly pont ez, amit
                  átallva szövünk a Regénybe: mert mely írónak volna kedve hősét ily nevetségesen
                  leszállítani a Tragédia piedesztáljáról? Imrus nem tragikus hősként, hanem
                  mosolyra keltő könyvmolyként viselkedett, mikor vad magányának pátoszából lefutott
                  a városba olvasnivalóért: de bajos volna eltitkolni, hogy ezt tette; mert a
                  kezében szorongatott könyvek úgyis elárulnák. És mégis, így látjuk őt igazi
                  hősnek, e könyvekkel, melyekben a Bukás partjain is az Életet szorította: noha ez
                  talán stílszerűtlen egy maórinál, ki a csúcsokra vonul!
                  Imrus meghalni sem bírt volna könyv nélkül - mint remete a bibliája nélkül:
                  különös remete, különös bibliákkal! Tény, hogy Imrus a saját betörője és tolvaja
                  lett: egy ünnep délutánt választván ki erre a célra, amikor még a cseléd sincs
                  otthon.</p>
					<p>- Hogyan jutott be? - kérdezte Rosenberg.</p>
					<p>- Még nálam a kulcs - mutatta Imrus, s egyszerre megcsapta az egész furcsa emlék:
                  az elfúló szaladás a lépcsőn, a kialudt konyha mosogatásszaga, a sebtében
                  fölkapott könyvek, a különös hazajáró érzés a megvetett ágy előtt...</p>
					<p>- Micsoda könyvek ezek? - érdeklődött Rosenberg ravaszul, hogy addig is
                  visszatartsa vendégét...</p>
					<p>- Bolondság! Filozófiát vittem magammal; mint akinek volna még pár napja, hogy
                  megtudja “az élet értelmét”. Szép kis “mesebeli örökség”; skatulya, és abban egy
                  másik skatulya, abban egy harmadik, s így tovább a végtelenig! Persze a világnak
                  nincs is értelme, mert értelem
                  nagyon is emberi szó! De én ember vagyok! Tudja, végre is hogyan olvastam?</p>
					<p>- Hogyan?</p>
					<p>- Találomra. Fölütöttem egy oldalt, és ráböktem egy mondatra.</p>
					<p>- Sortes Vergilianae.[77]
               </p>
					<p>- Legalábbis oly célravezető, mint egyéb “módszerei a kutatásnak”. Micsoda
                  jóslatok jöttek ki! Akarja ezeket a könyveket? Magának ajándékozom! itt
                  hagyom!</p>
					<p>- Csak nem megy már? Pihenjen még kicsit! hisz alig áll a lábán. Mondja meg
                  őszintén, hol töltötte ezeket a napokat? mit evett? hol aludt?</p>
					<p>- Hol? Fontos az, hogy hol? Egy méregdrága nyári szállóban, amíg pénzem volt: ott
                  künn a hegyek közt! Még egy lélek sincs ott, én voltam az első és egyetlen vendég.
                  Aztán... akárhol! egy nőnél! - akarta mondani, kissé erőt véve szemérme
                  ellenállásán, mert sohase szokott szerelmi dolgairól beszélni. De hirtelen
                  rápillantott gyűrött ruhájára, és büszkén elnémult: asszonyi haj helyett egy
                  különösebb szerető hajszálai tapadván ott. (Különös éj volt ez, nem kevésbé
                  izgatott, mit ama másik, a Megvetett Lény mellett. Imrus átborzongott. Új
                  ágyasának teste kissé hideg volt, kivált hajnalfelé. S a hold lesett, s a bokrok
                  zörögtek, mintha csendőrök piszkálnák szuronnyal. A hold volt a csendőr,
                  felhőcsákóval és sugárszuronnyal. Imrus vacuus viator
                  [78] volt: szegénylegény, ki félholtan s harmattól
                  dideregve esik be reggel egy csárdába.)</p>
					<p>- Nem éhes? - kérdezte Rosenberg.</p>
					<p>- Éhség? Mit törődöm én már az éhséggel? - vetett még egy keserű hullámot Imrus;
                  de mikor barátja valami mákos tésztát hozott elő - amilyen ünnepre készül a
                  zsidóknál -, a mákos tészta mégis egykettőre fogyni kezdett a tányérból.</p>
					<p>- Nem akar ledűlni egy kicsit? - Rosenberg, mint amaz irgalmas szamaritánus,
                  folytatta a gondoskodást, amire szükség is volt, mert Imruson végképp kitörni
                  látszott a fáradtság: zöldült és támolygott, s egy perc múlva már szinte aludt is:
                  noha még az utolsó pillanatban feltételeket szabott, s becsületszót vett ki: mert
                  senkinek sem szabad tudnia ittlétéről! Sírjanak egy kicsit, s nyugodjanak bele a
                  maguk kis polgári eszével, hogy rossz fiú volt, s megérdemelte sorsát! Imrusnak
                  nem kellett senki kegyelme! Ideges remegésbe jött Jozsó nevének említésére is, s
                  lázadozva utasította vissza a lealázó menekülést. Ez a lázadás volt igazi
                  menekülése - a végső önmegvetés elől.</p>
				</div>
				<div type="chapter">
					<head>14</head>
					<p>Mert nem a szerencsétlenség sújt le bennünket. Öngyilkosok a szégyenben leszünk,
                  az önmegvetésben. S ez magyarázza azt a különös tényt, hogy Imrus, míg
                  száműzötten és remény nélkül bolygott, minden kétségbeesése és magaeldobása
                  ellenére nagyon távol volt a végsőktől; de azonnal összetört, amint a Család óvó
                  kezébe került. Imrust különös büszkeség tartotta fenn még Rosenberg előtt is: mert
                  büszke volt katasztrófájára éppúgy, mint lovagi járatára, sőt a hajában hordott
                  fűszálakra s hetes szakállára, mely egy ifjú prófétához tette hasonlóvá. De hova
                  lett mindez a büszkeség, amint Jozsó megjelent a színen!</p>
					<p>S e ponton meg kell állapítanunk, hogy Rosenberg a legrosszabbat tette Imrusnak,
                  amit csak tehetett, mikor a legjobb akarattal átszolgáltatta a szökevényt Jozsó
                  kezeibe. Rosenberg ravaszul kijátszotta barátját, egy magasabb erkölcs nevében:
                  mert minden ígéret s becsületszó elhallgat ott, hol az Élet beszél. Ám az Erkölcs
                  különös épület, beláthatatlan emeletekkel: s ki tudja, mikor ér a legmagasabbra?
                  Rosenberg elárulta Imrust, hogy megmenthesse, s éppen ezáltal húzta ki alóla az
                  utolsó deszkát: mert mind vakok vagyunk, nem ismerjük egymást, s jót tenni talán
                  csak az Isten tud, ki a vesékbe lát.</p>
					<p>Imrus hát elaludt, óhatatlan, a kopott díványon, melynek még valami sivár szagát
                  érezte, fejfájósan: és ez volt az utolsó érzése... Rosenberg azonnal leszaladt
                  anyja szatócsboltjába, hogy telefonáljon Jozsónak, akit hivatalában ilyenkor
                  biztosan megtalálhatott. Jozsónak nagy eset volt a telefonálás. Jozsó, bár évek
                  óta pesti lakos, idegen maradt a modern technika vívmányaitól. Nagy nehezen
                  értette csak meg, miről van szó; de nem jöhetett Imrusért, mert fontos tárgyalása
                  volt, mely késő délutánig húzódhatott. Rosenberg aggodalmaskodott: addig eltűnhet
                  újra! Jozsó bolondságnak minősítette ezt: ha egyszer tudja, hogy “minden meg van
                  bocsátva!”</p>
					<p>- Tessék bezárni kulccsal! - indítványozta radikálisan. Szerencsére Imrus kora
                  estig aludt; mire fölébredt, gyertyafényt látott a szomszéd szobából a nyitott
                  ajtón át: mert péntek este volt, s az öreg zsidó asszony együtt ült fiával a
                  leterített asztal mellett a patriarkális lángoknál.</p>
					<p>A csúf vén nő mintha megszépült volna e világításban, markáns vonásai egy matróna
                  fenségét nyerték, s az egész kép valami bibliai szépséget rajzolt vissza; Imrus
                  tanácstalanul nézte, mint egy látományt.</p>
					<p>Ki mondja meg, minő hatással vannak ránk a látományok? Talán egy kép, amit
                  félálomban láttunk s azonnal elfeledtünk: megváltoztatja egész napunkat... egész
                  életünket! Imrus lassan eszmélt a valóságra; s akkor eszébe jutottak Rosenberg
                  bizonyos szavai, amiket egyszer a hosszúnapi böjtről mondott, mikor Imrus nem
                  akarta megérteni, hogy felvilágosodott és modern ember létére miként
                  ragaszkodhatik e babonás vallási szokáshoz? Ugyan mi lehetett e tradicionális
                  következetlenségben, ami Imrus szívét bolondos érzékenységgel, kéjes fájdalommal
                  szorította össze, holott egy idegen, megvetett faj vallásáról volt szó? Bizonyos,
                  hogy Imrus még nem volt egészen ébren, mikor e valószínűtlen környezetben Jozsó
                  hangját meghallotta; amely olyan volt, mint a Sors hangja; s Imrus úgy érezte,
                  hogy az egész élet álomban jár.</p>
					<p>- Felébredt már? - kérdezte Jozsó, ki másodszor tért vissza, közben értesítve
                  Cencit.</p>
					<p>- Ne tessék ráijeszteni: a fiam majd megnézi - suttogta az öreg zsidó asszony.</p>
					<p>Imrust megkapta ez a suttogás, ez az összeesküvésszerű kímélet, ez a különös
                  emberi háló, amit maga körül érzett a bibliai gyertyafényben, keresztény és zsidó,
                  idegen s családi szálakból összeszőve. Oly lassú és halk volt minden! S Imrus
                  lelke hirtelen fölolvadt csupa könnyé, ama tökéletes fölolvadások egyikében,
                  melyek oly könnyen erőt vesznek a fiatalokon, minden nagy lelki válság után.</p>
					<p>- Milyen jók, milyen jók mind! csupa becsületesség, jóság, szeretet, erő mindenki!
                  csak én vagyok a hitvány, a gyenge, a becstelen, ügyetlen, nevetséges! - gondolta,
                  de közben tudta már, hogy csak önlealázása kedvéért gondolja ezt ebben a formában,
                  s érzésében volt valami pikáns is: mert nem elég pikáns-e Jozsót itt látni e héber
                  família körében, az inkriminált Rosenbergnél, akinek nevét is csak metsző gúnnyal
                  mondta volna ki azelőtt? Imrus behunyta a szemét valami különös kéjben, amiben
                  volt valami rettenetes is: mert érezte már, hogy kicsúszott alóla az utolsó
                  deszka, és mintegy az űrben lebegett. Mire szeme kinyílt, a gyertyák imbolyogtak
                  körülötte, és Rosenberg vörös feje feléje hajolt, szintén, mint egy gyertya.
                  Rosenberg azt várta, hogy szemrehányást fog tenni megszegett szaváért: de Imrusnak
                  eszébe sem jutott ez, ő mindent természetesnek talált, azt is, hogy rab lesz, s az
                  egész világ visszaesik a régi sivárságba. Különös dolog, de Jozsó e találkozásnál
                  sokkal inkább zavarban volt, mint Imrus, aki hagyott magával tenni, amit akartak.
                  Ám Jozsó nem mutatta zavarát: higgadtan, méltóságteljesen viselkedett, és csak a
                  legszükségesebb, mindennapi szavakra szorítkozott. Ennek köszönhető, hogy a
                  találkozás úgy ment végbe, mint egy előre megbeszélt találka, s mintha csak tegnap
                  is látták volna egymást. Jozsó kimért köszönetet mondott Rosenbergéknek, akik
                  őszinte melegséggel válaszoltak, de nem marasztalták a vendégeket, vélvén, hogy a
                  családi szemérem vet gátat előttük lényegesebb szavaiknak. Ilyesmiről azonban szó
                  sem volt, mert Imrus és Jozsó egyedül maradva tökéletes némaságban mentek egymás
                  oldalán. Csupán Jozsó könnyített fölgyűlt érzésein egy bajusza alá mormolt
                  megjegyzésben, bosszút vevén az egész kellemetlen históriáért a kínálkozó
                  legközelebbi bűnbakon, s közvetve Imruson is, anélkül hogy egyenesen
                  aposztrofálná.</p>
					<p>- Tolakvó zsidó bagázs! - mormogta Jozsó, jól érezve, hogy semmivel sem érinthetné
                  érzékenyebben Imrust, mint ezzel a megjegyzéssel, melynek az öreg szatócsné kissé
                  túl meleg viselkedése az igazság látszatát adta. Jozsóban régi viták hangulata
                  szisszent föl, de csak egy pillanatra: mert Imrus makacs hallgatásba burkolózott,
                  s Jozsó bölcsebbnek látta nem ingerelni tovább.</p>
					<p>Gyalog mentek Jozsóék lakásáig, hol Cenci már várta őket, kész határozattal: -
                  Most összepakoljuk a holmidat, és jössz velem anyádhoz, Gádorosra!</p>
				</div>
				<div type="chapter">
					<head>15</head>
					<p>Az Élet a Mikroszkóp Alatt megint elfakul, elfolyik, jelentéktelenné vál: mert mi
                  másról van már szó, mint egy naiv gyermek penitenciájáról? Noha Jozsó például
                  sokkal kevésbé naiv-e, mint Imrus? S kinek a hibája, ha felnőtt, komoly ifjak, sőt
                  “tanárjelöltek”, a Század minden kultúrájával agyukban, naiv gyermekké lesznek az
                  Élet legkisebb érintésére? Mekkora tűzzel akart e fiatalember Európa felé vezetni
                  egy egész nemzetet - s ahelyett most őt viszik vissza Gádoros felé! Igazítsuk be
                  újra a Mikroszkópot: mely alatt minden kicsiség érdekes. Cenci és unokája nem
                  ültek egyedül a kupéban. Borkupecek utaztak velük, akiknek üzleti beszélgetését
                  Cenci a legnagyobb érdekkel fülelte. Cenci, mióta újabb adóssága volt, az Unoka
                  számlájára: egészen fölfrissült, s szinte újra látszott kezdeni makacs és
                  monomániás életét; hányadízben immár! Az unoka az ablaknak fordult, és nézte a
                  tájat, mely jelentéktelen dombjaival, fátlan mezőivel, kockára szabott
                  szántóföldjeivel - se nem Alföld, se nem hegy - éppoly unalmas és szürke volt,
                  mint lakóinak élete.</p>
					<p>Nelli a kapuban várt, nagykendőjében, míg Dodó meghozta az érkezőket kocsin. Az
                  élet különös echókat vet, s Nelli óhatatlan egy régibb penitenciára gondolt e
                  megérkezésnél: ahol ő volt a megtérő bűnös! Nelli messziről meglátta Dodót, aki a
                  bakon ült, fontosságának büszke tudatában. Nelli remegett, mert az utolsó
                  pillanatig nem hitte, hogy csakugyan épségben viszontlátja fiát. Nellit alig
                  lehetett visszatartani, hogy maga is ki ne menjen a vasúthoz, noha Jolán s Dodó a
                  végletekig ellenálltak ennek.</p>
					<p>- Nem bírnád megállni a sírást, és nem szükséges, hogy lássanak! - Jolán különös
                  volt, folyton szemrehányásokat tett Nellinek, mintha ő volna a hibás Imrus
                  históriájában, s még jobban megkeserítette Nelli napjait.</p>
					<p>- Mindig mondtam, hogy nem tudtok bánni avval a gyerekkel! - hajtogatta Jolán. -
                  Hiszen alig szóltál hozzá, pedig úgyis anya nélkül nőtt fel! - Nelli sírt, noha
                  Jolán nyomban kijelentette azt is, hogy a sírással már nem használ semmit. Nelli
                  csak sírt, akkor is, amikor Imrus kiszállt a kocsiból; s minden hangos szót
                  Jolánnak engedett át, aki valósággal úgy viselkedett, mintha ő volna az Imrus
                  anyja és nem Nelli.</p>
					<p>- Jesszusom, hogy néz ki ez a gyerek! Gyere, igyál hamar egy csésze meleg levest,
                  vár készen a vacsora! Most magadhoz kell jönnöd, egy kis húst szedned magadra!</p>
					<p>Emma, különös meghatottsággal, arcon csókolta Imrust, amit eddig sohasem tett, s a
                  vacsoránál a három nő azt sem tudta, hogy szolgálja ki a tékozló fiút: csak Cenci
                  maradt szótlan és nyugodt, s éppen ez a néma nyugalom hozta ki a sodrából
                  Imrust.</p>
					<p>- Mért szerettek egyszerre annyira? - kérdezte hirtelen, s letéve kést és villát,
                  a halántékához szorította két kezét. - Nem bírom el! Nem bírom el! Nem érdemlem
                  meg, nem érdemlem meg!</p>
					<p>- No, már az igaz, hogy nem érdemled meg, mikor ahelyett, hogy hálás volnál,
                  ilyeneket beszélsz! - szólt rá Cenci szigorúan.</p>
					<p>- Ugyan, mama, ne ingerelje hát! Nem látja, milyen fáradt? Hagyjátok enni
                  szegénykét! - védelmezte Jolán, de Imrus, ki eddig úgy evett, mint a farkas,
                  egyszerre eltolta tányérját, s a világért sem akart többet egy falatot se.</p>
					<p>- Egyél! Neked most egy a kötelességed: enni és magadhoz jönni! - kiáltott rá
                  Cenci.</p>
					<p>- Nem lehet, nem tudok! - mormogta Imrus, s kezeibe temette arcát.</p>
					<p>- Álmos! - súgta Jolán, s Nelli már melegítette paplanát a kályhánál, puhította a
                  dunnát két kezével; de szólni nem mert fiához, még megcsókolni sem: mintha nem is
                  Imrus lett volna a penitenciás, hanem ő. Szegény szomorú cseléd volt ő, aki szó
                  nélkül tette szolgálatát. Csak órák múlva, mikor már mind lefeküdtek, kelt ki
                  titokban ágyából: a kimerült fiú biztosan rég szunnyad! Keresztüllopózott a
                  középső szobán; vigyázva kerülte ki a földre vetett matracokat, hol kisebbik fia,
                  az ágyából kiszorult Dodó aludt, mint a bunda. Óvatosan surrant a mozdulatlan
                  nagyobbikhoz. Merheti? Merje? Félve csókolta meg a sápadt homlokot a kócos fürtök
                  alatt.</p>
					<p>Imrus azonban nem aludt, csak úgy tett, mert nem akart beszélni anyjával. Imrus
                  nem aludt, érezte a csókot, de nem nyitotta föl szemét, nem ölelte át az
                  édesanyját, nem borult zokogva keblére. Csak magában facsalodott össze a szíve, s
                  lüktetett föl a torka: s nem akart mozdulni, s annál jobban megvetette magát; és
                  annál keményebb lett, és érezte, hogy nem tud élni, nem tud tovább élni!</p>
				</div>
				<div type="chapter">
					<head>16</head>
					<p>Ó, hogy szomjazott volna Nelli egy szóra, egy tekintetre megkerült fiától! de
                  Imrus csak dacos maradt, rossz, szótlan és idegen másnap is.</p>
					<p>És másnap történt a szerencsétlenség; csodálatos nap volt. Az elhanyagolt kert
                  zümmögött, cikázott, mintha nem is várna semmit az emberektől; a gaz fölhabzott a
                  múltkori szélben karóstul földre zuhant piros üveggolyó körül; a barna díszlóhere
                  az ágyásszegélyekből kiáradt az utak szélére; virágok zajongtak, s a nyíratlan
                  sövény kipattintotta már haragos zöldjéből fürtös, rózsaszín kelyhecskéit, kifútta
                  hólyagos, fehér bogyóit, amiket Dodó a sarkával szokott szétpukkasztani. Imrus
                  mind e csodákat csillagnéző szobája ajtajából látta, hol mogorván csomagolta ki
                  holmiját. A szoba hideg volt, mint egy pince, mert egész télen nem fűtötték, s
                  dohos levegőjű, mert most szellőzött először: de annál jobb! Gyűlölte a langyos és
                  lengeteg tavaszt, mely pesti esteken, mikor nyitva voltak az ablakok, s a
                  lakásokból kihallott a zongoraszó, annyiszor töltötte meg fülledt mélabúval!
                  Gyűlölte az embereket, akik meghódolnak a kezdődő nyár előtt, és levetik
                  kézelőjüket. Ő most is fenntartotta a kézelőt, pedig poros írásokat csapkodott ki
                  az ajtónál, mentül hosszasabban rendezkedve és rakosgatva, mert el se tudta
                  képzelni, mivel foglalkozzon, ha ezt egyszer befejezte! Sorra el is olvasta az
                  írásait; bizonyos ámulattal; milyen messze mind... naiv, élettelen... Milyen
                  rosszízű és rossz emlékű dolog volt az egész irodalom! Imrus érezte most, hogy nem
                  lesz ebből semmi, hogy tehetsége csak vágy és küzdelem, jobb híján, s hogy az
                  Élmény nem megnyitotta, hanem eltömte lelke forrásait. Micsoda élmény a szikla a
                  gyökérnek? S micsoda virág az, mely küzdeni akarna a Föld ellen, amiből kihajtott?
                  A Föld örökkévaló, s a Szikla is. A szobában volt egy óriás sublót, melynek egyik
                  fiókja szintén kéziratokat rejtett, régebbi évekből: Imrus halomra nyalábolta a
                  köteges papírokat, az újakkal együtt, s kivitte a konyhába, hol a kis sváb éppen
                  most rakta a tüzet.</p>
					<p>- Micsoda füstöt csinál az ifiúr! - Imrus új és új kötegeket hozott: ez is
                  foglalkozás. De Jolán jött, és Imrus visszatűnt. Jolán reggel óta kerülgette
                  Imrust, többször szerette volna megszólítani, de Cenci nem engedte:</p>
					<p>- Ne bántsátok!</p>
					<p>Imrus szemeket érzett magán. Emma, babáját tologatva a kertben, félénken
                  nézegetett a csillagos szoba ajtaja felé. S szegény Nelli tízóraizni hívta fiát,
                  szinte elcsukló hangon.</p>
					<p>- Hagyjatok békében! - mordult vissza Imrus. Nelli ijedten tűnt el, kilebbenésével
                  egy egész gondolatsort indítva meg Imrusban: mert egyszerre Velencében látta
                  anyját, árkádok alatt, melyeknek képeit ismerte, és valakinek oldalán, akit
                  szintén ismert. Imrusban rettenetes pusztaság égett föl e régi romantika
                  gondolatára; fölugrott s kirohant. Vad sétába fogott, nem a kertben, hanem a sáros
                  kocsiúton, hol a bokrok eltakarták: félszertől a kocsikapuig. Az utcán hölgyek
                  mentek: új divatú retiküljeik hosszú zsinóron csüggtek le, mint középkori donnák
                  tarsolykái. Imrus behúzódott a kapu mögé, mert hátha ismerősök, és köszönni
                  kéne... Éppígy kerülte Emmát is az udvarban. Az ölfán túl se ment, mert ott Dodó
                  gyakorolta a céllövést flóbertjével. Imrus járás közben egy kis játékrulettet
                  forgatott, a Sors jelképét, megboldogult lump nagybácsija apróságaiból: maga se
                  tudta, honnan hozta ki; egy pukkantós bogyó pörgött benne.</p>
					<p>De ha Imrus szenvedett e különös bújócskában, mennyivel inkább szenvedett még
                  Nelli: függöny mögül lesve fiát, mint valamikor kis korában, de most még ezt is
                  csak lopva, rezzenve: nehogy észrevegye! Nelli nem kevésbé rejtezett, mint Imrus;
                  s nagy feszültségében szinte megváltás volt, mikor Cenci megjelent szatyrával, s
                  azt kívánta, hogy Imrus kísérje ki a szőlőbe.</p>
					<p>- Jót fog tenni neki egy kis séta. - Cenci, legalább így délfelé, akkor is kiment
                  a szőlőbe, ha nem volt ott künn munka: ő mindig talált dolgot. - Szólj csak neki.
                  Nelli! - De Jolán megelőzte, futott, kiáltott:</p>
					<p>- Nem megyek! - felelt Imrus kurtán, noha, mire kimondta, már szinte azt hitte,
                  hogy talán jó volna odakinn... de nem! mindegy! ha talán Cenci maga hívta volna...
                  De Cenci, bölcsen, nem akarta erőltetni:</p>
					<p>Hagyjátok hát, ha nincs kedve! nem kell őt ingerelni! Mégis állva maradt a
                  kapunál, mert látta, hogy Jolán tovább kapacitálja a fiút. Jolán örült, hogy végre
                  szót válthat Imrussal, kiöntheti előtte törődését, érveket sorakoztatott föl és
                  kíméletes célzásokat, mint: hogy “Úgyis oly sápadt vagy!” - és hogy “Nagyanyi
                  megérdemli tőled, hogy elkísérd!” Imrust meghatotta mindez a gondoskodás és
                  remegés, de különös módon csak annál jobban megcövekelte magát; s a véletlen úgy
                  akarta, hogy épp ekkor jött vissza Nelli, aki közben beszaladt a szobába:</p>
					<p>- Összepakoltam neked egy kis tízórait, ha kiviszed magaddal...</p>
					<p>- Nem kell, hagyjatok! mondtam már, hogy nem megyek ki! - riadt Imrus oly durván,
                  hogy Nelli meginogva nézett körül, mint akit megütöttek; de Jolán egyszerre csak
                  kifakadt, nem bírva már tovább, s teljes szenvedéllyel, mint egy megsértett
                  szerelmes.</p>
					<p>- Beszélhetsz te ennek, ez is csak férfi, minden férfi ilyen! - Hogy meddig ment
                  Jolán a szavaival, és mit mondott pontosan, azt igazában bajos megállapítani,
                  annál is inkább, mert Nelli ijedt tekintetére hajlandó volt visszaszívni mindent
                  és mentegetni magát; hisz őt csak éppen az keserítette el, hogy épp most, amikor
                  szívesen hoznak érte minden áldozatot... Jolán különös reakciók rabja volt, mert a
                  nagy szeretet vált benne keserűséggé, s egész élete szakadt föl e pillanatban,
                  régi emlékek, amikor például a meghalt bátyjáért vesződött, aki szintén váltóra
                  csinált adósságot. Mert ő vesződött, ki más? ő járt ki mamával a szőlőbe
                  hajnalban, hogy már utálja és gyűlöli azt a szőlőt! De ilyenek a férfiak mind,
                  dolgozunk értük, törjük magunkat, és ez a hála, köszönet... ez az érzéketlenség,
                  durvaság...</p>
					<p>- Mindig szívtelen volt! - Jolánból kiáradtak a régi fájások, mint felforrt
                  hordóból a meggyűlt salak. - A parasztoknak fogta pártját ellenünk! A cselédeknek
                  adott igazat! - Jolán élete a parasztokkal és cselédekkel való küzdelemben
                  tellett, s Imrus pártállása mindig fájt Jolánnak. Imrus szocialista volt. - A
                  zsidó gyerekek barátságát többre becsülte, mint a saját famíliáját! Mi csak
                  tudatlan, buta asszonyok voltunk neki! Lenéz bennünket, pedig mindent minekünk
                  köszönhet! Restell a szegény öreganyjával kimenni a szőlőbe; pedig hát miből jön
                  ki az a pénz is, amit érte kell fizetni... ha nem a szőlőből? hányszor és hányszor
                  kell azért szegény megvetett asszonyoknak megmászni a hegyet!</p>
					<p>Jolán őszintén iparkodott kerülni Imrus vétkének említését: de a pénzkérdés
                  izgatta, fojtotta, ajkára tolult.</p>
					<p>- Már azt hitte az ember, hogy kitisztulunk mindenből, nincs rovás, nincs teher, s
                  most megint újra kezdhetjük az egészet, drukkolhatunk az időjárásért, a termésért,
                  hogy jaj, csak a részlet meglegyen, csak a kamatra jusson! Most le kell mondani a
                  háztatarozásról, mindenről! Más fiú maga is segítene, dolgozna, igyekezne
                  könnyebbségünkre lenni: de ő még a nagyanyját a tanyáig kísérni is lusta! -
                  Személyre szabott argumentum, mert Cenci éppen odaérkezett, mintegy a viharra,
                  öreg Amphitrité, hiába várván a vita eredményét.</p>
					<p>- Hallgass már, ne izgasd azt a gyereket! - szólt rá Jolánra, mert Imrus halottan
                  állt, összeszorított foggal. - Ha nem akar jönni, hát nem jön, nem muszáj! -
                  Cenci nem tartott igényt férfiúi segítségre, sem a szőlőben, sem másutt. - Van
                  annak más dolga az életben, férfidolga!</p>
					<p>Jolánnak azonban nem imponált a férfidolog: ugyan miféle dolog való a férfiaknak?
                  Jolán mindig csak azt látta, hogy a nehéz és piszkos munkát az asszonyok végzik, s
                  a finom és úri részt választja a férfi.</p>
					<p>- Én is jobb szeretnék a könyvek mellett ülni! - Jolánnak egyik rögeszméje volt,
                  hogy Imrus megveti őt műveletlenségéért. - Én is tanultam volna, de én nem
                  tehettem azt... - Jolán mártírarcot csinált, s Nellinek ekkor a Grammaire jutott eszébe, mely mindig a zongorán hevert, s a Grammaire-ról, különös, baljós eszmetársítás révén, Gyula.
                  Nelli fiára nézett, s majdnem oly sápadt volt, mint maga Imrus. Jolán azonban
                  tovább beszélt, kifutva, tangens iránt, a megszokott kerékvágásra: könnyű a
                  férfiaknak! Könnyű Jozsónak egyszer egy esztendőben lerándulni szüretre a
                  kényelmes hivatalból! de próbálná meg kora tavasztól késő őszig harcolni a
                  vincellérekkel, mint ők, gyönge asszonyok! Ő úgyse bírja már, kidől innen-onnan,
                  és akkor igazán átveheti a dolgot Emma “nagyságos asszony” vagy Nelli maga, ha azt
                  akarja, hogy az úrfi adóssága ki legyen fizetve! - Jolán kegyetlen volt, hosszú
                  napok feszültségének kipattanásával: amit Cenci végre is keményen fricskázott
                  vissza.</p>
					<p>- Most már elhallgass, punktum! Ha én nem dőlök ki, nem tudom, miért dőlnél ki te!
                  - S Cenci épp megfordult, hogy útjára induljon, minden szcénák és haszontalan
                  beszédek elől, mikor egyszerre váratlan dolog történt; mert minden látható ok
                  nélkül megszólalt a csengő, a csengő a kapu fölött! A kapu tárva volt, s a hangot
                  nem követte elfutó lábdobaj, mint mikor csínytevő gyerekek húzzák meg a drótot; az
                  öklömnyi harang mégis himbált tagadhatatlanul a ház meszelt falának hátterén, s
                  mögötte himbált elnyúlt déli árnyéka rejtelmesen, mint különös sorsharang, vagy
                  mintha szél rázná, ahogy szokta néha viharos délutánokon. A magyarázat különben
                  egyszerű volt, s azonnal meg is adódott, Dodó diadalmas fölujjongásában: mert ő
                  volt az, aki a bádogharangot megcélozta, flóbertgolyóval.</p>
					<p>- Eltaláltam! - kiáltott Dodó. - Tessék nézni: ahun rajta a lyuk!</p>
					<p>- Kilátott ilyet: golyóval lövöldözni az udvaron keresztül? - kiáltott szigorúan
                  Cenci. - Vegyétek el tőle azt a puskát: ha gyerekjáték is, azért kárt tehet
                  valakiben.</p>
					<p>- Mit ért nagyanyi a sporthoz? - vonta vállát Dodó, az egyetlen lény, aki előtt
                  még Cencinek sem volt tekintélye. Bizonyos, hogy Dodó ekkor már újra megtöltötte a
                  fegyvert, s úgy adta át Imrusnak, mintegy biztatva, hogy csinálja utána a
                  szenzációs lövést. - Egyáltalában többet kellene sportolnod - mondta, bizonyos
                  gimnazista fontoskodással. - Akkor más ember lennél! - Dodó hangjában valami
                  kicsinylés szólt, egy új fiatalság virgonc fölénye; Imrus mozdulatát viszont úgy
                  lehetett értelmezni, hogy Cenci parancsát követve fegyelmi szándékból veszi ki a
                  fegyvert a gyermek kezeiből. Az, hogy Dodó fordította volna a csövet Imrus
                  mellének, s ekként, ha csak pajkos meggondolatlanságból is, ő volt a
                  szerencsétlenség okozója: bizonnyal nem egyéb a Nelli rémlátásánál. Egyébiránt
                  Nelli maga is nagyon jól tudta, hogy itt öngyilkosságról volt szó: amint ezt
                  későbbi szavai és tettei bizonyítják. Öngyilkosság gyerekpuskával mindenesetre
                  ironikus befejezés volna, főleg éppen Imrus gyámoltalan életéhez: s nincs
                  kizárva, hogy Imrus erre az iróniára gondolt is. Bár az is lehet, hogy
                  pillanatnyi elmezavar, vagy az is, hogy éppen gyerekes tüntetés nyomta meg a
                  ravaszt, ama színpadias ölfa mögött! Vagy ez mind együtt: mert hisz sok minden
                  összefér a valóságban, ami ellentétnek látszik a papíron. A hivatalos verzió
                  különben a véletlen szerencsétlenség volt: nem ugyan a Nelli káini rémlátásának
                  értelmében, hanem jelentéktelenségbe törpítve az eseményt, amely magától is
                  könnyen törpült jelentéktelenné, mert hiszen Imrus nem halt bele a sebbe, noha pár
                  napig csakugyan ott lengett ama bizonyos Part körül, melyet oly könnyű átlépni
                  bármikor, s melyen túl minden halálfiának Halálatyja lakik.</p>
				</div>
				<div type="chapter">
					<head>17</head>
					<p>Más férfi nem lévén a szomorú asszonyok házában, Dodó szaladt el Tarditsért, s az
                  öreg doktor köhögve, szuszogva, fejcsóválva tette le nyakából szalvétáját - mert
                  éppen ebédelt -, s botozva indult a fiú nyomába. Tardits és Dodó ezúttal
                  ellentétes álláspontot képviseltek: mert Tardits aggódott, ijedezett, csekély
                  tudománya és nagy felelőssége érzetében; Dodó azonban szinte azt látszott kívánni,
                  hogy mentül komolyabbra forduljon a dolog, flóbertjének nagyobb dicsősége.</p>
					<p>- Az én puskám volt: igaz, hogy tőle kaptam, de már rég az enyém! - A kis Káint
                  kihozta gubójából a közel szenzáció melege: minden más csak köteles illem
                  volt.</p>
					<p>De Nelli ott ült a lázágy szélén, amely különös csónakká változott; Nelli mintha
                  azt várta volna, hogy e himbáló lélekvesztőből ő maga zuhanjon először az Óceánba.
                  Hogyan bírta el Nelli ezt a csapást? hacsaknem éppen a katasztrófa volt számára a
                  megkönnyebbülés. Nelli valóban könny nélkül ült, mint aki mindent előre tudott, és
                  most mindenen túl van már: egyetlen dolga imádkozni.</p>
					<p>Jolán azonban jajveszékelt, hisztériás zokogásban fuldokolt, úgyhogy Cenci
                  ráparancsolt, menjen be Emma szobájába, és ne zavarja az orvost.</p>
					<p>Ott dobálta magát, fejét ütötte, haját tépte. Emma zavartan nézte ezt a
                  mértéktelen kétségbeesést, melyet nem tudott a rokoni szeretetből megmagyarázni,
                  mert ő még anyja halálán sem bírt volna sírni jobban, mint amennyire illedelemből
                  muszáj. De másrészt különös módon ragadósnak érezte e kitörő fájdalmat: szeretett
                  volna ő is sikoltani, ledobni magát Jolán mellé; s egyúttal tudta, hogy ezt nem
                  lehet s ekkor lelken csapta Emmát valami tilosnak, titkosnak, fájdalmasnak és
                  kívánatosnak varázsa; valami rendkívülinek, mert egy szép ifjú hever a szomszéd
                  szobában, mintha valami regényben heverne vérében, aki maga sebezte magát halálra!
                  Emma ijedt föllüktetéssel borzongta a Regényt, mely körülötte áradt; és Nellire
                  gondolt, e fiú anyjára, aki elhagyva férjét, Velencéig futott egy idegennel! Emma
                  hirtelen megrémült magától, s idegesen hárította el a kisebbik Emmát, aki Jolántól
                  megrettenve menekült szoknyájához: Jolán a díványra omlott, és dobogott a
                  lábaival, és homlokát a meztelenné vásott karfába ütögette.</p>
					<p>- De Jolán! de Jolán! - Emma leült sógornője mellé, akivel sohasem szerették
                  egymást; akitől mindig félt is egy kicsit, s néha egy-egy éles szava, bántó
                  megjegyzése után órákra elvonult sírni, de sohase mert felelni neki. Most Emma
                  vigasztalta Jolánt; ölelte, csitította; könnyeik összefolytak, s volt valami jó
                  ebben. - De Jolán! nyugodj már meg! - A szavak szokványosak voltak, sőt szinte úgy
                  hangzottak, mintha Emma kissé meg volna botránkozva Jolán viselkedésén: de a
                  könnyek egész más nyelvet beszéltek.</p>
					<p>A könnyek életeket reklamáltak: mert nem egész üres vagy hibás életeik sírtak-e
                  föl ezekben a könnyekben?</p>
					<p>- Miért nem mentél te sohase férjhez? - kérdezte Jolántól az Emma könnye.</p>
					<p>- Miért lettél te asszony és Jozsóé? - kérdezte Emmától a Jolán könnye.</p>
					<p>Miért? miért? Egyik oly kevéssé tudta, mint a másik.</p>
					<p>Mert otthon dolog volt, mert a szőlővel kellett törődni, mert Jolánka el
                        se tudta képzelni az életet mama nélkül, mert mama nem ért rá a lányával
                        társaságba járni, mert, ha mégis társaságban voltak, Jolánka mindig oly
                        rosszkedvű és szótalan volt, hogy elriasztotta a fiatalembereket; mert mikor
                        egyszer mégis komoly szándékkal közeledett egy kérő, Jolánka elhitette
                        magával, hogy már késő, Jolánka arra gondolt, mit mond rá a világ, Jolánka
                        félt, hogy kinevetik, Jolánka megijedt, hogy nem tudja azt, amit egy
                        asszonynak tudnia kell...</p>
					<p>Mert mama akarta, mert Jozsó alkalmas párti volt, mert nem szabad
                        elszalasztani a kínálkozó lehetőséget, mert vénlánynak maradni rosszabb,
                        mert tükör, nénik és naptár intettek, mert mindennap kevesebb kilátás, s mit
                        szól a világ, ha nem megy férjhez, mert maga is már szabadulni akart ettől a
                        feszélyezett piacon állástól, az izgatott, öröm nélküli báloktól, ahol
                        sohasem táncolhatott avval, akivel jólesett, minden szót, minden tekintetet
                        ki kellett számítani a mama utasításai szerint, mert egyedül ő gyámoltalan
                        volt, mert egyedül ő megélni úgyse tudott volna, mert pénztelen lánynak
                        örülni kell, ha viszik...</p>
					<p>Miért? miért? Talán ugyanazért, amiért az a szerencsétlen fiatalember a
                  játékpuskát mellének emelte! Mert nem az Élet gyermekei voltak; visszariadtak az
                  Élet legkisebb érintésére; visszahulltak és visszabújtak a földbe, amely talajuk
                  volt, átkozott és egyetlen talajuk, s amelyben végre is csak megrohadni lehet.
                  Mert virág nem nyílhat az ősi földön, ha új trágya nem éri. A trágya szennyes és
                  idegen, s a kényes föld irtózik is tőle, de a virág eleped nélküle - a virág,
                  csupa szomj, férfi és nő szomja... Miért? miért?</p>
					<p>- Miért hagyod el úgy magadat, Jolán, miért?</p>
					<p>- Miért törődsz velem, Emma, miért?... Jaj, istenem, szegény, miért tette, miért?
                  - Miért nem tette, amíg bajban bolygott, mint egy üldözött vad, s miért tette meg
                  most, mikor hazahoztuk, oly szeretettel fogadjuk, mindent megbocsátottunk, mindent
                  eligazítunk, kifizetünk?... Miért?</p>
				</div>
				<div type="chapter">
					<head>18</head>
					<p>Nelli azonban haloványan s halkan, mint egy kísértet, megjelent az ajtóban; szólni
                  akart, de csak rekedten jött ki hang a torkán, mintegy az elfojtott könnyek
                  gátjain keresztül: zokognia kellett volna, hogy utat csináljon szavainak.</p>
					<p>- Emma - tördelte -, Emma... én eladnám a szőlőrészemet Jozsónak... mit gondolsz,
                  mennyi pénzt tudnátok adni rögtön?... talán ha neki sürgönyöznék...</p>
					<p>- De Nelli! mi jut eszedbe? - kiáltott Jolán, kétségbeesésének könnyei közül,
                  mintegy új, váratlan ijedségre. Eladni a szőlőrészt!... Jozsónak régi terve volt
                  ilyesmi: ő kifizetné a szegény lányokat... ő kiforgatná őket mindenből... Jolán
                  azelőtt mindig úgy beszélt, mintha maga örülne legjobban, ha megszabadulhatna a
                  tehertől; de csak míg azt hitte, hogy a dolog úgysem aktuális, legalább ameddig
                  mama él, és Jozsó Pesten lakik. - Mi jut eszedbe, Nelli? - Jolán izgalma rémeket
                  látott, melyek egyszerre szakadtak rá minden oldalról.</p>
					<p>- De hisz a te részedről nincs szó... - kezdte Nelli, ám Jolán már attól is
                  mértéktelen izgalomba jött, hogy a Nelliét megszerezhesse Jozsó.</p>
					<p>- Úgyis valóságos cselédje vagyok, hát még ha neki dupla része lenne! - Jolán nem
                  látszott tekintetbe venni Emma jelenlétét. Nelli azonban kezeit tördelte: honnan
                  szerezhetne pénzt más módon? Nellinek pénz kellett, rögtön, mindenáron...</p>
					<p>- De mit akarsz, Nelli, hisz van neked pénzed, hisz ott van az életjáradékod, az
                  is mind az almárjomba gyűl, te gazdag vagy...</p>
					<p>- Nem elég, nem elég... Ó, Jolán, gondolhatod, hogy nem magamért nyúlnék én a
                  szőlőhöz!... Ki kell fizetni a váltót... ki kell fizetni...</p>
					<p>- De hisz mama már vállalta... mama kifizeti...</p>
					<p>- Hát nem látod, Jolán, hogy épp azért... hogy minden azért történt... hogy épp az
                  bántja őt?... - Nelli összeborzadt, mert Imrus lázálmában újabb öngyilkosságról
                  beszélt. Imrus nem élheti túl, hogy Cenci fizessen érte... hogy Cenci új
                  adósságokat vegyen föl miatta... hogy újra kezdődjön minden küszködés, baj,
                  teher, nyomorúság a gádorosi házban... őmiatta! Nelli csak ily megfogható okokhoz
                  tudta kötni fiának cselekedetét: mert másképp miért épp most? miért? Nelli
                  belekapaszkodott e megfogható okba, mint egyetlen szilárd pontba a kétségbeesett
                  tenger fölött, melyen fiának élete hánykódott; Nelli úgy érezte, hogy neki kell
                  ezt a hányt-vetett életet partra húzni; Nelli egész valója megfeszült, mint egy
                  sötét, konok, reménytelen álombéli feladat előtt: - Hát nem látod, hogy épp azért
                  tette?</p>
					<p>- Nem, ha akarod tudni, nem azért tette! - kiáltotta Jolán. - Mit törődött ő
                  mivelünk? Nem törődött ő senkivel, de ez nem is csoda, ti tettétek ilyenné, nektek
                  kellett volna többet törődni ővele! - Jolán azokból való volt, akiknek minden
                  izgalma legtermészetesebben szemrehányásokban ömlik ki; noha rendesen gyáva és
                  mindig elfogult nővére szerelmi múltja előtt! De most minden gát elszakadt: mert
                  nem Nelli volt-e az, aki fiát elhagyta kisgyermek korában, a rideg férfinevelés
                  kényére, melyből nem lehet jó.</p>
					<p>Nelli elfehéredve, lélektelen dőlt az ajtóhoz, görcsös ujjai közül mintha
                  kiizzadtak volna a titkolt rózsafüzér gyöngyei; de megmakacsodott elszántsága
                  szinte láthatóan kiáltott arcáról, valami ilyesfélét:</p>
					<p>- Igaz, Jolán, igaz: én nagy bűnös vagyok! de annál inkább nekem kell megfizetni
                  mindenért!</p>
					<p>- Én nem tudok neked mondani semmit, Nelli... én nem gondolom, hogy Jozsó tud
                  neked pénzt adni... - kezdte Emma, ösztönszerűleg védekezve, mint mindig, ha
                  pénzről és szőlőről volt szó (mert ő nem óhajtotta, hogy Jozsó átvegye az egész
                  szőlőt, ami végképp Gádoroshoz kötné). - Majd egyszer... talán máskor... de most
                  nem... - tette hozzá gyáván, megijedve szavainak felelősségétől. Nelli azonban
                  könyörgött: ő nem is akarja az egész árat, ő odaajándékozná a részét Jozsónak:
                  csak annyit küldene, hogy a váltót ki tudná fizetni...</p>
					<p>- Mit gondolsz, Emma? mit gondolnál, Emma?</p>
					<p>- Ó, Nelli, hát honnan lenne Jozsónak egyszerre annyi pénze?</p>
					<p>- Mit tegyek? hova menjek? - zengett a tehetetlenség refrénje, voltaképp hazugul:
                  mert Nelli ebben az ideges pillanatban már tökéletesen és villanásszerűen józan
                  volt, s nagyon jól tudta, hogy nem fordulhat máshova, mint Döme bácsihoz; sőt ez
                  volt talán a perc, amikor végképp megvilágosodott előtte, hogy az életjáradék sem
                  jöhetett máshonnan, mint Dömétől. Különös meghatottság öntötte el, melyből
                  hirtelen elhatározás buggyant szóvá: - Hát ha elmennék Döme bácsihoz, és
                  megkérném... ha magam, elmennék, ha magam elmennék, és megkérném... - Egészen
                  hihetetlenül hangzik, de Nelli hirtelen gondolata csakugyan ez volt: otthagyva
                  lázban vívódó fiát, elutazni a rettenetes emlékű Sótra, hogy a zord bácsitól a
                  szerencsétlen öcs részére bocsánatot és pénzt kérjen. - Megmondanám, hogy az
                  életjáradék helyett... hogy az életjáradékról... - Nelli dadogott, s Jolán
                  szörnyűködött; egész, mint a múltkor, mikor a Pestre utazás került szóba. Jolán
                  szörnyűködése komollyá avatta a tervet, mely először csak hisztériás ötletnek
                  látszott: micsoda nyugtalanság, micsoda lelki önvédelem űzte el Nellit fiának
                  betegágya mellől? Nem bírta már a percek tétlen feszültségét? mennie kellett,
                  tennie, a segítés illúziójába kapaszkodva? még egy levél válaszát sem bírva
                  megvárni a borzasztó tehetetlenségben? S talán köteles vezeklésnek is érezte,
                  elhagyni gyermekét épp ez észvesztő aggodalom óráiban, aki hűtlen anyaként hagyta
                  el zsenge korának hajnalán? talán tartozó vesszőfutásnak, visszamenni a városba,
                  ahonnan oly botrányosan távozott el, a házba, ahol szegény Miskával élt? talán
                  valami babona űzte, valami fogadalom, talán Miska szelleme hívta őt, aki megjelent
                  pár napja a sötét folyosón? talán nem is Dömét akarta engesztelni, hanem magát az
                  Istent? vagy éppen nem az Istent, a láthatatlant, a hideg oltár előtt, ahol már
                  annyit imádkozott: hanem jólesett neki egyszer egy látható istenhez esedezni, egy
                  zord, de ismerős, fehér szakállú bácsihoz, aki ha haragszik is, talán nem marad
                  néma és rejtelmes, akire hathat szavaival, kinek arcán olvashatja a választ...</p>
					<p>Akárhogy is, Nelli élete még egyszer föllobbant, ez imádkozó cselekvés lázában,
                  egy végső, nyugtalan, haszontalan lánggal.</p>
				</div>
				<div type="chapter">
					<head>19</head>
					<p>S különös dolog, de Cenci ezúttal, ahelyett hogy ellenezte volna Nelli tervét, még
                  maga biztatta:</p>
					<p>- Hadd menjen el, jobb, ha most nincsen itt!</p>
					<p>Imrus nem volt eszméleténél, s Nellinek azt mondták, hogy alszik; Tardits mellette
                  ült, s Nelli úgy csókolta homlokon a fiát, nem merte kérdezni az orvostól, hogy
                  élni fog-e, mire visszajön? Mikor megrándult a vonat, hogy elinduljon, Nelli
                  majdnem fölsikoltott; rettenetesnek, természettelennek érezte, amit tesz,
                  szeretett volna zokogni, megrántani a vészféket, kiszállni a legelső állomáson, ha
                  nem restellte volna mindezt az útitársak előtt, akikre Cenci rábízta azzal, hogy
                  orvosi tanácsra küldi a bácsihoz, mert gyönge szervezete nem bírná a betegágy
                  melletti izgalmakat. Nelliben egy másik rettenetes út hangulatát idézte ez: amikor
                  szintén nem fordult vissza, és nem húzta meg a vészféket. Az útitársak
                  vigasztalták, fekhelyet készítettek neki, s Nelli el is aludt végre, mert hiszen
                  napok óta nem aludt! Csak Sóton költötték föl.</p>
					<p>Hogyan zajlott le ez az utolsó kalandja Nelli életének, azt nagyon kurtán el lehet
                  mondani: mert a vesszőfutás csak néma házak szeme előtt történt, az ablakokból
                  idegen arcok néztek ki, Juli néni nem lesett már rácskosara mögül, Csontváry
                  doktor kordéjával sem találkozott Nelli; a doktort nemrég küldték nyugalomba,
                  valami hivatali szabálytalanságért, s magánklientúrája nem indokolta a
                  kocsitartást. Sót idegen hely lett, s útjának célja szintén megcsalta a segélyért
                  lihegő anyát, mert Dömével még csak beszélni sem tudott. Nelli hiába vágyott a
                  látható és megközelíthető istenség felé: Döme láthatatlan maradt, akár Amaz ott
                  fönn; s csak apróbb és ellenszenves istenségek jelentek meg, akik némi kárörömmel
                  adták tudtul, hogy Döme ismét beteg, s nem fogad senkit, legkevésbé
                  Gádorosról.</p>
					<p>Ezek az apró és kellemetlen istenségek Nelli életének utolsó rémei maradtak,
                  akikről még halálos ágyán is álmodott: mert Erzsi és lánya, Gitta voltak ezek,
                  akik csodálatos módon ismét birtokukba vették Dömét; nem tartozván a haragtartó
                  természetek közé. Haragot tartani bizonnyal kár lett volna egy tehetetlen
                  vénemberrel szemben, aki már gyermekes szeszélyei rabja; inkább meg kellett őt
                  vigasztalni a hálátlan unokaöcs stiklije után, mely, mint híre járt, ágyba
                  döntötte. Honnan ismerték Erzsiék Imrus históriáját? Erről nem szól adat; s alig
                  is ismerhették pontosan, mert az egyetlen Noémi, aki részleteket mondhatott volna,
                  bizonnyal nem mondott semmit; különben is Noémi ez időben már kiesett a családból
                  is, akár e történetből. De Sótról homályos hírek szálldostak, mert Döme nem
                  tartotta magában haragját, noha okát csak határozatlan szavakkal írta körül. Sőt
                  az sem látszik hihetetlennek, hogy Döme egy dühös pillanatban maga hívta vissza
                  Erzsiéket: ami tökéletes sámsoni mozdulat volt. Bizonyos, hogy Erzsi nem
                  szándékozott visszatérni Szakolcára, hanem nyugalmazását kérte a minisztertől;
                  Gitta pedig egyelőre Sóton várta ki, míg állást kaphat. Döme mindezek iránt már
                  alig érdeklődött. Döme teljesen elhagyta magát; még Bábit is elbocsátotta, aki
                  Erzsivel végre is nem fért meg: így az egész ház Erzsire maradt. Döme semmivel se
                  gondolt, még leveleit se bontotta föl, kivált ha Gádorosról jöttek, úgyhogy Erzsi
                  némi joggal vélte mondhatni Nellinek, hogy a bácsi nem akar tudni a
                  gádorosiakról.</p>
					<p>Nelli szédülve fogadta a hírt, de nem a meglepetéstől: sőt szinte úgy tűnt föl,
                  hogy előre várta ezt. Inkább megpróbált könyörögni Erzsinek, mint egy különös
                  angyalnak, aki az istenség kapujában áll: mert nem fiának élete függött-e talán
                  ettől a könyörgéstől?</p>
					<p>- Ó, Erzsi, ha tudnád... az isten szerelmére, csak annyit mondj neki, hogy abban
                  az ügyben...</p>
					<p>- De Nelli, kérlek, hogy gondolod? Hisz épp annak az ügynek a betege! Minden más
                  dologban inkább lehetne beszélni vele, mint abban!</p>
					<p>- De nekem muszáj... Erzsi, muszáj... ó, istenem! - Nelli zokogásban tört ki, és
                  nem tudott tovább egy szót se kihozni, mert egyszerre eszébe jutott minden...
                  eszébe jutott, hogy Erzsitől ő nem kérhet semmit... Zokogott, zokogott, mert most
                  rajta volt a sor: ahogy hajdan, egyszer, régen Erzsin, amikor a lekvárt főzték
                  együtt; zokogott, zokogott, apadhatatlanul. Erzsi szíve meg is esett rajta, mert
                  Erzsinek gyenge szíve volt: Erzsi fölfogta karjába, és csitítgatta, még csókokkal
                  is, melyek nem voltak egészen Júdás-csókok.</p>
					<p>- Maradj itt, Nelli, legalább holnapig, csinálok neked ágyat az emeleten; és
                  aztán... majd előkészítem a bácsit... majd meglátjuk... aludd ki magadat...</p>
					<p>De Nelli most már a világért sem maradt volna tovább egy percig is. Az emberi
                  természet valami sajátságos törvénye folytán e pillanatban egyszerre az a
                  gondolata támadt, hogy fiát már holtan fogja otthon találni; s a következő
                  pillanatban már oly biztos volt ebben, hogy rémült sikollyal kapott fejéhez: miért
                  is ment el? Nelli inkább dacolt a kényelmetlen éjszakai úttal, melyet még egy
                  átszállás is komplikált: csakhogy reggelre otthon legyen! Két óra hosszat kellett
                  várni, borús éjjel, a gádorosi vicinálisra, az átszállóállomás várótermében, mint
                  ahogy egykor várt Gyulával Nagyhajmáson. Hányszor riadt föl a pöfögető tolatásra,
                  hányszor kérdezte újra meg újra a zord, lámpás vasúti embereket, ideges
                  remegésben: nehogy rossz vonatra szálljon föl, mint akkor! Nem, nem tarthatta
                  volna őt vissza Erzsi, semmivel! Noha a végén már maga ajánlkozott, hogy inkább
                  “fölkölti!” Döme bácsit rögtön; de Nelli csak annál jobban futott, mintha most
                  megijedt volna Dömétől! Hűvös hajnalban érkezett meg, kimerülten, s már szinte
                  szívdobogás nélkül, majdnem megnyugodva abban, hogy fiát nem szabad már élve
                  látnia, s vége minden örömének, de minden kínjának is. Egy hideg homlok csókja:
                  ennyi volt, amit még remélt a Sorstól.</p>
				</div>
				<div type="chapter">
					<head>20</head>
					<p>Imrus azonban élt; sőt e reggelen magához tért, és ahogy a családban mondani
                  szokták, “komédiát csinált”. Ugyanis kiugrott, az ágyból, és keresni kezdett
                  valamit, talán a fegyvert, mely nem volt szokott helyén; kutatott a sarkokban, a
                  szekrények mögött, a fogasokon. Dodó vette észre e gyanús viselkedést s miután nem
                  tudta lefekvésre bírni, Cencit hívta, akinek első szavára a beteg engedelmesen
                  visszabújt a paplan alá: de még ott is vadakat beszélhetett; mert Cenci hosszasan
                  leckézte.</p>
					<p>Mi volt ez a lecke, és hogyan hatott Imrusra? talán csak az Élet mutatja meg. Ez a
                  történet fáradt és dadog már; egy-egy szavát halljuk még Cencinek: okos
                  intéseket:</p>
					<p>- Neked első dolgod meggyógyulni; hogy jóvátehesd, amit vétettél!</p>
					<p>és Imrus elfúló válaszát:</p>
					<p>- Nem tudom... Nem tudom...</p>
					<p>s ismét Cencit, mint a mesék anyóját, ki öreg létére mélyebben áll az Életben,
                  mint a fiatalok.</p>
					<p>- Amíg élsz, tartozol az Életnek! Azt hiszed, hiába fizetek érted? Neked vissza
                  kell azt fizetned! Kitaníttattunk, fölneveltünk, most már pénzt tudsz keresni; az
                  a váltó a tied marad; én csak hitelezem neked rá a pénzt... És megint Imrus,
                  párnákba fúrva fejét:</p>
					<p>- Szégyellem magamat! szégyellem magamat!</p>
					<p>- Szégyellheted magad: azt hiszed, avval már kvitt lehetsz? Csak szégyelld magad:
                  semmi közöm hozzá! Jó volna, ha olyan könnyű volna meghalni s elugorni szégyen és
                  baj elől. Én nem egyszer kezdtem el az életet, tudod-e, hányszor kezdtem el, mióta
                  meghalt a nagyapátok? Hányszor kezdtem el egy krajcár nélkül, és mi lett volna, ha
                  úgy beszélek én is akkor, mint te, mikor ott volt a nyakamon: a gyerekek és az
                  adósság! Azt hiszed, nem szeretnék én is nyugodni már? Talán megérdemelném,
                  jobban, mint akárki, az “esteli nyugodalmat”! De most elölről kell kezdeni megint:
                  itt van megint az adósság! Jegyezd meg magadnak: nem halhat meg az ember, míg
                  adóssága van!</p>
					<p>“Nem halhatunk meg, míg adósságunk van” - szomorú és igaz maxima, mely talán sok
                  mindent megmagyaráz. A történet kialvó lámpása még Nelli fejét vetíti utolsónak;
                  leírhatatlan arckifejezéssel: mert ki írhatná le az Anya arcát, aki elkészült fia
                  halálára, és élve találja? Csodálatos módon nem örömet olvasunk ezen az arcon s
                  nem megkönnyebbülést: inkább valami paradox csalódást; mint aki azt hitte, hogy
                  mindennek vége lesz - és soha sincsen semminek se vége! Mikor fogja Nelli
                  leimádkozni e természettelen és rettenetes érzést? Bűnösök és önzők vagyunk
                  mindannyian, s talán minden emberi történetnek ez a tanulsága.</p>
				</div>
			</div>
			<div type="group">
				<head>EPILÓG</head>
				<div type="chapter">
					<head>1</head>
					<p>Akárhogy is: az élet folytatódik tovább; nem ama nagy Élet, hanem csak egyszerű,
                  közönséges élet, egészen kis é-vel. Az élet nem mindig
                  nagyon kívánatos; kivált a halálfiai közt; s talán nem is
                  csoda, hogy Imrusnak élve maradni is lesújtó szomorúság volt. De hát Gádoroson nem
                  esnek tragédiák; vagy legalább nem oldanak meg semmit. Szép volna talán egy hősies
                  gesztussal elintézni a harcot: csakhogy egészen más harc ez, sokkal lassúbb és
                  nagyobb türelmet igényel! A halálfiai is élnek: noha alig
                  érzik életük parazsát a sűrű hamu alatt... (Micsoda vihar fog majd ráfúni erre a
                  hamura? s amikor szétfújja a hamut, nem hordja-e szerte, nem oltja-e el a pislogó,
                  drága parazsat is?) Bizonyos csak az, hogy nem a hamu tetején vonagló szivárványos
                  fényjáték a Parázs igazi élete: az lenn szunnyad, mélyen a hamu alatt! A vibráló
                  fényjáték csak tűnő vágy és kín, az igazi Fény helyett, melynek egykor majd
                  belülről, legmélyről kell kilobbanni!</p>
					<p>Imrus igazi ébredését így lehetne röviden kimondani: ébredés az Irodalomból! Imrus
                  körül a valóságos élet élt, égett, szenvedett; noha mélyen le kellett süllyednie a
                  hamu alá, hogy ezt észrevegye. Mily halavány dolog minden felületes fényjáték
                  ehhez képest: holott a hamu alatt éppen ez látszik halaványnak! Imrus nehezen
                  tudott beletörődni, hogy a szürke élet szolgája legyen: pedig Cenci nyilván arra
                  szánta. Cenci nem maradt a beszédnél; Cenci futott, szaladgált nagy unokája
                  érdekében, Kayser Jánosnál járt, akiről megtudta, hogy Gádoroson van, sőt a
                  főispánnál is, szomszédos birtokán. Ezek a lépések egy helyettes tanári állás
                  kieszközlését célozták, s bár Imrus még nem volt “kész ember”, Cenci kész
                  ígéretekkel jött haza.</p>
					<p>- Az apám érdemeiért és az öreganyám jóvoltából - fintorgott keserűen a Viharágyú szerkesztője.</p>
					<p>- Te csak arra gondolj, hogy hasznos ember lehess!</p>
					<p>- Hasznos ember! - vonta vállát az Ifjú Keserűség. - Latin rendhagyókat
                  gyömöszölni az ártatlan fejekbe: hogy legyen mit elfelejteniök! Szép kis haszon a
                  világ számára! - Ám Cenci nem méltányolta e magas szempontokat.</p>
					<p>- Ne a világnak akarj használni, hanem magadnak és akiknek tartozol! Mit tettél
                  te, ki vagy te, hogy a Világnak akarj használni? Örülj, ha rendes, becsületes
                  állásod lesz, pénzt keresel, és megfizetheted az adósságodat!</p>
					<p>Így tanulta meg Imrus a legnagyobb leckét: az Alázatosság leckéjét. Valóban: ki ő,
                  és mit tett? Mi volt az életében, amire máshogy gondolhatott volna, mint
                  szégyennel? Imrus meghajtotta fejét, és megadta magát. Cenci “örök emlékül” kezébe
                  tette a váltót, amelyet Schapringer visszaadott. Cenci még azt sem hallgatta el ez
                  alkalommal unokája előtt, amit Schapringer két közömbös szó közt üzent neki: -
                  Mért nem fordul hozzám? Én magam is foglalkozom egy modern szociológiai folyóirat
                  alapításának tervével: amit az öcsém szerkesztene. - Schapringer valóban
                  foglalkozott ilyesmivel, nemes vetélkedésből más hasonló tervekkel szemben, amik
                  ez időben már a levegőben voltak. Az ország szívében tovább forrott és sistergett
                  az Eposz, melynek Imrus is katonája és sebesültje volt. Imrus szomorúan vonta
                  vállát; mily boldog, akit nem kötöz a múlt, és nem bénít a tartozás!
                  Szociológia... zsidók... kultúra... Európa... ó, istenem!</p>
					<p>Imrus Gádoroson volt: azaz a tenger fenekén... a hamu alatt... De le kellett ide
                  esnie, hogy meghallja az élet igazi dobogását, ami mégiscsak több, mint minden
                  fantázia. Derék ember lenni, kinek-kinek a maga helyén: talán ez az igazi
                  megoldás, a helyes “világnézet”... Miska fia legalább így érezte most: másokra
                  bízva az eposzt, idegen vagy paraszti apák szabadabb gyermekeire...</p>
				</div>
				<div type="chapter">
					<head>2</head>
					<p>Imrus lassan tért vissza az életbe, különös érzések közt: mert először életében
                     testileg élt; azaz lábbal, tüdővel, szemekkel és bőrrel.
                  Gádoroson jól tartották a lábadozókat. Imrus, aki azelőtt sohasem törődött az
                  evéssel, most úgy élvezte a falatokat, mint egy ínyenc. A napsugárt is élvezte,
                  órák hosszat elfeledkezve a kezében tartott könyvről, nézve a felhőket, a himbáló
                  fákat, a szitakötőt...</p>
					<p>Így múltak a hetek.</p>
					<p>Közben megjött Jozsó is, először csak leszökve pár napra. Jozsó azzal kezdte, hogy
                  összehívta barátait egy kis kedélyes kártyapártira a szőlőbe: s ekkor tett Imrus
                  is először nagyobb “kiruccanást”.</p>
					<p>Jozsónak csak Gádoroson voltak barátai, s a hosszú pesti magányosság után
                  megszomjazott a cimboraságra. Az idő gyönyörű volt; noha kissé sáros: de gádorosi
                  ember edzve van a sárhoz, s még csak cipőjét sem piszkolja be a nyúlós agyagban.
                  Edényeket cipeltek ki; Dodót új kártyáért szalajtották a városba. Jozsó
                  határozottan kívánta, hogy Imrus is jöjjön föl a hegyre, legalább kibicnek. Ily
                  alkalom többször ismétlődött a nyár folyamán. Imrus most egy kicsit Jozsó érdeme
                  volt, s Jozsó szerette maga mellett látni. Imrust be kellett fogni bizonyos
                  férfias időtöltésekbe: amilyen a kártya s a vidám tavaszi pincézés. Cenci is
                  helyeselte ezt; noha Imrusnak magának nem volt nagy szórakozás. Nappal még csak, a
                  kerek kőasztalnál, a diófák árnyán, honnan félkörben látszott a táj a Dunáig!
                  Imrus rágta az illatos dióleveleket, s nézte, kijön az úton, a keresztnél. Ő volt
                  a vendégleső. Később már mindjobban unatkozott, kivált, mikor a kompánia, jó
                  korán, bevonult a kis tanyai szobába, és gyertyát gyújtottak. A gyertyatűz, a
                  nagy dohányfüsttel, borszaggal s pincés fülledtséggel sűrűn megtöltötte az
                  alacsony, földes, ritkán szellőztetett helyiséget. A nyitott ajtón kísértetiesen
                  rémlett be a nagy kád, az óriási prés. Csupa férfiak voltak együtt, mert az
                  asszonyokat otthon hagyták.</p>
					<p>- Kerékkötő nélkül! - kiáltotta Jozsó. - Mindjárt jobban érzi magát az ember,
                  igaz-e? - Imrus végignézte a kört, mely csupa szoknyán ülő mintaférjből
                  rekrutálódott. Jozsó bort töltött, kártyát kevert. Paradox passzió volt, megmászni
                  ezt a sáros hegyet, hogy a tetején bezárkózzanak egy ily rossz levegőjű zugba:
                  holott bizonnyal otthon is lehetett volna kvaterkázni. A szőlőt azonban bizonyos
                  regényesség övezte: Gádoros egyetlen romantikája.</p>
					<p>- Én ma már hajnalban idekinn voltam egyszer! - dicsekedett Jozsó. - Kitettem a
                  sztrichnint a rókáknak.</p>
					<p>- Csak mi ne kapjunk belőle! - nevetett valaki, mert a társaság “szakácsa”, egy
                  uradalmi erdész, aki kiválóan értett a paprikás halhoz, föltette már a szabad
                  tűzhelyen a hagymát. A présház végén látszott a nyitott konyhafülke: a szél
                  visszacsapta a füstöt a kéményből, feketén, ide-oda, a falakra.</p>
					<p>- Ki oszt?</p>
					<p>- Mindig aki kérdi.</p>
					<p>Imrus némán hallgatta a kártyások értelmetlen beszédeit.</p>
					<p>- Ezt a mesterséget neked is meg kell már tanulnod, öcskös! - mondta ilyenkor
                  rendesen egy-egy borízű hang. Imrus még csak nem is cigarettázott: mesés
                  szolidság, alkalmas céltábla mindenféle jámbor élcnek. S megtörtént, hogy Imrus a
                  szokatlan bortól fölhevülve s a csúfolódásoktól sarkantyúzva, óvatlan disputába
                  ugrott bele, védelmezve a szolidságot, a könyvet, a Kultúrát s eléggé éreztetve
                  megvetését az ostoba, improduktív, unalmas magyar vidéki murizással.</p>
					<p>Az urak eleinte nem értették: később már egyik-másik sértve érezte magát.</p>
					<p>- No már, öcsém, ha nem nézném, hogy annak a derék, kiváló apádnak fia vagy, és az
                  én Jozsó barátom rokona, mondanék valamit.</p>
					<p>- Jó fiskális lenne belőle! - igyekezett enyhíteni a dolgot egy jóindulatú, kövér
                  bácsi. A “fiskális” az antipátia kvintesszenciáját jelentette e társaságban:
                  zsidónak való mesterség! Jozsó zavartan mosolygott, töltött és hallgatott, mint
                  mindig, ha dühös volt. Jozsó jól tudott hallgatni. Imrus azonban ránézett, s ismét
                  elöntötte a rettenetes Szégyen. Milyen más volt most, mint régi, fölényes vitái
                  után! Meg volt verve, lealázva, elhallgattatva örökre. Imrus zordan kiment a
                  présházudvarra, a sárba, a csillagok alá, s ott járkált órákig, dacos képzelgés
                  közt, míg lenn a városban is lassanként kigyúltak a villanycsillagok, s a tanyából
                  boros ének és kártyaveszekedés foszlányai hangzottak ki. Most a helybeli
                  járásbírót ugratták, akinek a negyedik leánygyermeke született. Majd sűrű kacaj
                  zengett föl egy-egy trágár anekdota nyomán.</p>
					<p>- Milyen hazugság! - gondolta Imrus, mert tudta, hogy akik együtt vannak,
                  egyáltalán nem trágár emberek, hanem derék és szeplőtelen családapák. Arra is
                  gondolt, hogy ugyanezek az emberek bélyegzik “szennyesen érzékinek” a modern írók
                  műveit. Imrus gúnyosan nevetett magában: de Imrussal nem törődött senki. Imrus
                  unatkozott, fáradt és álmos volt, de mégsem ment haza; valami dacos
                  tehetetlenséggel megvárta, míg a társaság fölkerekedik, s nyomukba ballagott, mint
                  egy kutya, szótlanul s félszegen botorkálva, míg Jozsó elül vitte a lámpást.</p>
				</div>
				<div type="chapter">
					<head>3</head>
					<p>Így folytak a napok: Irmus szívesen tette volna hasznossá magát, járt volna a
                  szőlőbe, Cencit mentesíteni, de mit tudott ő a szőlőmunkához! Nem is volt szükség
                  rá, hisz Jozsóék mindig künn voltak, s Imrust még feszélyezte is, hogy Emma netán
                  féltheti tőle a fügét vagy a koraérő szőlők gerezdjeit: a saszlát, a madlént,
                  sárfeketét...</p>
					<p>Fölment a “hegyre”, a mogyoróbokrok mögött, a földbe vágott parasztlépcsőkön. Vagy
                  a “rókaárokba”, ami egy akáccal benőtt hatalmas földomlás volt, mely évről évre
                  nőtt, bakhátanként szakadván belé a beültetett domb. A vadregényes sűrűségben
                  csönd és bűz volt, a fű közt a rókáknak tett sztrichnines hús...</p>
					<p>Vagy otthon járt föl-alá a félszerben, makacsul ellenállva Dodónak, aki a korzóra
                  csábította. Délutánonként gyakran zivatar volt, s Imrust apokaliptikus érzések
                  szállták meg, amint a felhők sötét seregeit gyűlni látta. Lila fény ereszkedett le
                  egyszerre, a madarak becsaptak a félszer gerendái alá, a kis sváb az udvarra
                  szaladt kitenni a víztartó hordót és edényeket. Hirtelen sötét lett, s különös
                  morajok zendültek föl minden oldalról. A kövér zápor lezuhant, s Imrusról
                  csöpögött a víz, mire hajadonfőtt befutott a házba. A súlyos vízkárpit úgy elzárta
                  a világot, mintha nem is léteznék semmi e házon s udvaron túl.</p>
					<p>Egyszer jég is esett. Nelli még az ablakig sem ért, hogy becsukja, s már fehér
                  golyók kopogtak, ugráltak, pattogva a csurgó deszkákon, mogyorónyi szemek, sűrű
                  tam-tam, végtelen dobolás a tetőkön, téglán, tócsán és a szőlőhegyek elnyúló,
                  gömbölyű háta fölött. Messze, messze, falukon, tanyákon, présházakon, ugyanaz a
                  kemény, viharos dobolás! A gömbölyű hegyek, mint ázott szőrű, komisz macskák,
                  nyújtóztak kéjes kárörömmel. A fák ijedten rángatóztak, a rettenetes, hideg
                  verések alatt, a szőlőtők jajgattak, dideregtek.</p>
					<p>Óriási csattanás, csörömpölés hallott.</p>
					<p>- Jesszusom, a szél becsapta a spájzablakot! - Jolán rohant, mintha a fejét
                  vesztette volna. Mindenki tanácstalanul futott ide-oda. Mi lesz a terméssel? Cenci
                  azonban gyertyákat gyújtott, régi szokás szerint. Nelli már ott térdelt a gyertyák
                  előtt, Emma mellett, kezében a Cenci öreg szemű fababos olvasója, amit még Berta
                  bácsi hozott Rómából. Berta bácsi meghalt, még a télen. De megrögzött hagyomány
                  volt jégverésnél az ő olvasóján imádkozni.</p>
					<p>Imrus merőn nézte a középkori képet, s a Rosenbergék péntek esti gyertyáira
                  gondolt. Imrus valamikor csúfolódni szokott e különös “jégelhárító akción”, amely
                  “annyit se használ, mint a viharágyú”. De a viharágyúk némán rozsdásodnak, és a
                  gyertyák égnek...</p>
					<p>A verés kissé alábbhagyott, az udvart mintha fecskelő hó borította volna; Jolán az
                  ablaknál állt a sárga fényben. Jolán jajveszékelt: semmi, semmi sem fog teremni az
                  idén. Imrus olvasott a gondolatában:</p>
					<p>- Éppen most, mikor érted is oly sokat kell fizetni!</p>
					<p>- Mit sírsz? Sírással már nem segítesz semmit! - szólt rá bölcsen Cenci: de Jolán
                  már témájánál volt, átkozta a szőlőt, fenyegetőzött, hogy átadja a részét
                  Jozsónak:</p>
					<p>- Úgyis mi lesz velem, ha egyedül maradok? Ki fog fosztani mindenből! A pénz mégis
                  legbiztosabb - mondta, sajátságos következetlenséggel, mert nemrég egész másképp
                  beszélt.</p>
					<p>- Bolond! - felelt Cenci, mert ő sok mindent tudott a pénzről, amit a fiatalabbak
                  nem is sejtettek, s almáriomában még most is őrzött Kossuth-bankókat. - Csak az
                  biztos, akinek földön áll a lába.</p>
					<p>- Ugyan, mama, menjen már avval a földdel? Mit ér a föld, ha nincs pénz, hogy
                  megmunkáltassa? Most is, ha mindent kifizet, amit Imrusért kell, szeretném tudni,
                  mit csinál, miből fogja a drága vincellért...</p>
					<p>- Hallgass! Ha segíteni nem tudsz, hallgass! - riadt rá Cenci, Imrust nézve; mikor
                  szerencsére, épp jókor, berohant Dodó, markában néhány diónyi jégdarab, melyek
                  csurogva olvadtak ujjain át.</p>
					<p>- Tessék nézni, milyen szép üveggolyók!</p>
				</div>
				<div type="chapter">
					<head>4</head>
					<p>Egy óra múlva megint sütött a nap; az agyag még szikkadni se kezdett, és Cenci
                  már, dacolva a sárral, csizmásan, botosan, teljes ősasszonyi apparátusában,
                  ballagott föl a drága, biztos, falatka ős földre, mely az ő keze alatt kissé
                  magához tért; de mi lesz, ha ez a kéz egyszer maga is belekívánkozik a földbe,
                  földdé válik? Cenci szorosabbra fogta a botot, döfködve a talajt, mely oly gyakran
                  megcsal, oly türelmet, hitet és csüggedetlen munkát kíván, s melyet gyermekei már
                  átkoznak, elalkudnak, nem becsülnek. Nem, még Jozsó sem, mert mit ér szeretni a szőlőt, ha nem értünk
                  hozzá! Minden szeretetnek ellensége egy nagyobb szeretet, s Cenci jól tudta, hogy
                  a legnagyobb az Asszonyé. Emma és Jozsó közt, ha rákerül a sor, Emma lesz a
                  győztes; Cenci előre látta ezt; s bizonyos volt az is, hogy Nelli és Jolán még
                  annak sem szegülnének ellen, hogy idegennek adják el a szőlőt.</p>
					<p>A szőlő szomorúan festett, a fürtöket ronggyá verte a jég, s itt-ott egész tőkéket
                  döntött ki a szél. Az idei évszám alacsony lesz a kádon: ha ugyan egyáltalán
                  érdemes a nagy kádat igénybe venni ily semmi terméshez. Cenci tudta, hogy ez a
                  csapás is egy egész csapat szőlőt fog majd zsidó kézre vinni, mint hajdan a
                  filoxéra, mely a Gőzsyékét és még hányét vitte. Előbb-utóbb az övének is ez lesz a
                  sorsa: Cencit nem szomorította ez, éppoly kevéssé, mint a halál. Az idők
                  változnak; az apró szőlők úgysem tarthatják soká magukat a fejlődő óriás
                  borgazdaságok mellett, amiket ez új gazdák csinálnak; s az emberek is változnak.
                  Lám, milyen más gyerek ez az Imrus, mint a szegény Imre vagy az Ákos voltak.
                  Azokat még a bor tette tönkre: ma más boraik vannak a fiataloknak. Ahogy Jozsó
                  mulat, szolidan, itthon, szinte családilag: az sem az igazi. Cenci az idők
                  kérlelhetetlenségét érezte maga körül, míg elgondolkodva, szórakozottan böködte a
                  hűtlen, hálátlan, jégvert, néma földet.</p>
					<p>Az eget különös, vihar utáni fény borította, a felhők visszahúzódtak, mint vert
                  sereg, s az öregasszony a sáros agyagdűlőn egy dupla szivárvány glóriájában
                  állt.</p>
					<p>S a napok tovább folytak, s otthon már Imrus kelengyéjét készítették, mert a
                  jégverés utáni nap megérkezett az értesítés Imrus helyettes tanári
                  alkalmaztatásáról az erdővári gimnáziumba. Jókor, mert Imrus számára ez a nap
                  válságos volt; s alig bírta volna tovább Gádoroson. Ám a Gondviselés macska módra
                  játszik életünkkel, s az utolsó pillanatban mindig egérutat hagy. Imrus egérútja
                  egész a román határszélig terjedt, a vad erdélyi havasok aljáig: ami bizonnyal
                  gyógyító messzeség. Imrus útra készült; noha nem Párizsba vagy Velencébe, sőt csak
                  Budapestre sem ezúttal: mégis, egy új életbe vagy legalább - ami körülbelül
                  mindegy - egy új halálba, másik koporsóba. A halálfiai közt
                  a halál is életet jelent.</p>
					<p>Nelli azonban csakugyan úgy öltötte, varrta, foldozta a fia ingeit és harisnyáit,
                  mintha síri fölszerelését készítené: könnyek között! Erdővár messzibb volt
                  Velencénél is - ó! messzebb még Velencénél is! Teljes huszonnégy órába telt az út
                  Erdővárig: s alig látszott érdemesnek, hogy Imrus karácsonyra hazajöjjön. Mikor
                  látja viszont? vagy látja-e valaha? Mióta Csontváry Gádoroson volt, Nelli betegnek
                  tudta magát. Beteg vagy elvarázsolt: Nelli napokig nem szólt egyetlen szót;
                  sápadtan ült, ült egész nap a varrógép előtt, mintha ő is a géphez tartozna.</p>
				</div>
				<div type="chapter">
					<head>5</head>
					<p>És így Imrus a havasok alá került; melyek, mintha gipszből lettek volna, már
                  fehéren ragyogva rajzolódtak a barnáskék égre: holott tövükben még meleg, arany
                  ősz pompázza a lapályt. Itt fekszik Erdővár, melynek ma már egészen más a neve:
                  mert minden emberi dolog változandó. Akkor azonban még Erdővár volt, magyar
                  mezőváros; azaz “rendezett tanácsú”, hatezer lakossal, járásbírósággal, állami
                  ménteleppel és főgimnáziummal, melyben Sátordy Imre helyettes tanár. “Vak vezet
                  világtalant” - mondja a közmondás, s ezen elvnél fogva Imrus is nevelhette a
                  gyerekeket, ki még maga is gyerek volt. Tanítványai nem sokkal fiatalabbak nála, s
                  talán már sokkal okosabbak. De Imrus is okosnak látszik most, sőt túl okosnak;
                  begombolkozva valami zord komolyságba. A tanári karban ő a legfiatalabb: szerény,
                  illedelmes fiatalember, aki szigorú fekete überciherében méltóságteljesen fogadta
                  a diákok köszönéseit. Ez a hosszú, pedáns felöltő magyarázza, hogy a városban
                  eleinte papnak nézik: és van is benne valami papos. Múltjában szennyfolt van; noha
                  egészen gyerekes és rejtett; mégis: ez férfivá és emberré teszi. Most már Imrének
                  kell őt nevezni. Imre alkalmazkodik környezetéhez. Imre a Rend híve, a Komoly
                  Munkáé; ellensége minden éretlenségnek, s pontos ellenőrzője a diákok templomba
                  járásának. Titokban azért költő; de túl már ama regényes babonán, mely a
                  Költészetet a Szent Rendetlenség szellemével azonosítja: a Költészet inkább a
                  legmagasabb Rend vágyából születik, gondolatok, érzések és szavak harmóniájában.
                  Imre most a klasszikusokig jutott el, és görögül tanul. Valami ilyen harmónia az
                  emberi élet ideálja is, erkölcs és okosság, illem és bestia, ösztönök és tudás,
                  álmok és lehetőség, értelmetlen tradíciók és racionális eszmék egymásra hatásában.
                  Imre, mint tanár, kicsi osztálya bárkáján próbálgatta a Bölcsesség kormányrúdját,
                  mely nem okvetlenül az Igazságé is: hajlékonyabb annál és mégis erősebb. Mennyi
                  része volt e gondolatokban Cenci hatásának? a történet már nem kutatja; bizonyos,
                  hogy Imre megtanulta az okosságot és a hallgatást, elnéző volt az emberek gyengéi
                  iránt, jól megfért kollégáival, alkalmazkodott rendhez és szokásokhoz, s magába
                  fojtotta lázadozóbb véleményeit.</p>
				</div>
				<div type="chapter">
					<head>6</head>
					<p>De ez más szóval annyit is jelentett, hogy külön világban élt, kétezer méter magas
                  világban; s a havasok testvérekül intettek le rá. Idegen világban élt: aminek csak
                  szimbóluma volt az, hogy a lógós üngű vad parasztok idegen nyelven köszöntötték az
                  utcán: amiben elkorcsosult latin szavak csengtek vissza. Micsoda pikáns
                  fantasztikum egy fiatal tanár füleiben s méghozzá diákkora kedves regényeinek
                  színpadán! Melyik magyar diák ne álmodna a regények Erdélyéről? De ez más Erdély
                  volt. Imre zord fenségben sétált görög költőivel és német filozófusaival, sanda
                  bivalyok és nagy szakállú pópák közt, valóban a Kultúra végvárán: éspedig a Magyar
                  Kultúráén! A Magyar Kultúra, mely Pesten szegénynek és elmaradottnak tűnt föl, itt
                  már erőt és nemességet jelentett: Bethlen Gábor és Kemény Zsigmond földje volt ez,
                  s Imre római polgár a vad provincián. Egy kicsit száműzött; s talán Tomit idézte ő
                  is magában, mint annyi magyar költő ez idő tájt; új, apró Ovidius, nagy
                  melankóliákkal, elhagyatva, de mindig fölényben. Ez a magány fájdalmas volt s
                  edző. Zord egzaltáció mindenesetre kínálkozott itt; de komoly munka is: a Balkán
                  félvadjainak sápadt gyermekeiből egy modern kultúrállam polgárait nevelni. Róma
                  száműzöttje küldetést hordozott; s Imre a küldetéses magyarság pionírja volt, noha
                  nem fogta föl feladatát a nacionális politika feladatául. A Magyarság ügye egy
                  volt a Kultúra ügyével: mint évszázak előtt, mikor mindkét csillag a Hunyadiak
                  kardja hegyén táncolt.</p>
					<p>Imre önzetlenül iparkodott kincsül adni Arany János nagyszerű nyelvét - mint egy
                  aranykulcsot szellemi éléstárak kapuihoz, ahova a kis fél vadaknak is joguk van
                  belépni. Bocskor, kilógó ing, s alig néhány magyar szó a fejben: így állítottak be
                  Imre tanítványai szeptember elején az új iskolaépületbe, mely csak ez évben emelte
                  föl zászlóit, mint egy elindult és megállíthatatlan államszervezet
                  kultúrpalotája.</p>
					<p>- Az öregapja medve volt még - mondták az ilyenekről Erdővárott. - Az apja csobán,
                  a gyermek már ügyvéd lesz. - Imre teljes szívvel szegődött e különös evolúció
                  szolgálatába. A gyertya becsét a sötétség méri; s bizonnyal nagy dolog a művelődés
                  gyertyájának lenni a zord Barbárságban, hol még a kémény is ritka fényűzés, s
                  törpe, nyomott putrik ajtón-ablakon át okádják a füstöt a mezőkben. E füstös
                  putrikban emberek élnek, születnek és meghalnak. Innen jönnek a kis félvadak is a
                  nyomorú tömegszállásokba, hol hármasával alusznak egy ágyon, s minden táplálékuk a
                  puliszka, amit apjuk egyszer egy héten, a vásárkor, behoz. Kiéhezve, sápadtan, ős
                  fényű szemekkel: Imre szerette bennük a friss erőt, anyagot, szűz szomjat, s
                  amint néha, hirtelen pillantással s a gyermeki bizalom kacérságával,
                  belemosolyogtak az arcába, az ifjú tanáron különös érzés villant át: ami szinte
                  bűnös érzésnek tűnt föl előtte, maga se tudta mért? Ó, ha lelkéből, magányos
                  lelkéből, legalább e naiv és éhes lelkeket táplálhatná, ha árva testéhez
                  szoríthatná ez idegen és sovány testeket! Vagy csak, árva magyar hazája szegény,
                  ki-kilobbanó és el-elboruló mécsesével lángra gyújthatná e szűz és tehetséges
                  fajta apró mécseit is, ama nagy európai fények köré, melyek távol Nyugatról
                  rémlenek ide, a különös szélcsöndben, mintegy vihar előtti ragyogásban!</p>
				</div>
				<div type="chapter">
					<head>7</head>
					<p>- Kár ezeket kiművelni! izgatókat nevelsz! - mondták sokszor a többi tanárok, s
                  Imre néha fölháborodott ezen: mert nem kultúrellenes-e az ilyen álláspont? Imre
                  olykor vitába bocsátkozott: ő nem tudta elválasztani a Kultúrát a
                  Magyarságtól.</p>
					<p>- Kultúránkban van legfőbb fegyverünk! - hangoztatta Imre; de esetekkel jöttek
                  ellene: tavaly például Negrea Demeter, a legjobb tanuló, alighogy leérettségizett,
                  délelőtt a Szózat-ot szavalta a záróünnepélyen: délután már
                  valami gyűlésen dalolta a Cine Mintyé-t.[79] Imre fölényes volt e vitákban: de meg kell
                  mondani, hogy részt vett bennük. Imre bizonnyal magasabb szempontokból nézte a
                  dolgokat: ő a nemzetiséget nem a politikai kiáltozásokban, hanem éppen a
                  Kultúrában látta: s különben meg volt győződve, hogy erőszakkal nem megyünk
                  semmire, s a leggyanúsabb román tanulót kényszeríteni, hogy a Szózat-ot szavalja, éppoly rövidlátó eljárás, mint azé a “kollégáé”, aki
                  a kis félvadaknak megtiltotta, hogy egymás közt románul beszéljenek: holott nem is
                  tudtak még máshogyan! Mindezekben Imre hangja még visszacsuklott a régi Imruséba:
                  de milyen messze volt már Imre Imrustól! Hol maradt ama lázadó világnézet: a
                  szocialista, anarchista ifjú? A Rend és Kultúra pionírja a magyar Nemzet és Állam
                  problémáival bíbelődött: ugyanabban a politikocentrikus gondolatkörben élve, mint
                  kollégái. Ki mondta volna Imrusról valaha, hogy nacionális kérdések fogják
                  érdekelni? noha Imre nacionalizmusa távol állt a jelszavak és nemzeti színek
                  sovinizmusától. Imrében nem lobogott a Bartha Miklós szelleme, de még csak a
                  Bánffy Dezsőé sem; s nemcsak nemzetiségi kérdésekben kerülte ő a sovinizmust.
                  Nemcsak Bánffy Dezső és Bartha Miklós, de az igazat megvallva még Kossuth Lajos
                  sem nagyon lelkesítette Imrét: az ő ideálja most Széchenyi volt, a Rend és Kultúra
                  szent őrültje. Ez az ideál nagyon messze volt a Döme bácsi-féle hazafiságtól (de
                  Imre nem szívesen gondolt Döme bácsira). Hazafiság volt mégis, magas és fölényes,
                  ama Csúcsok barátjához illő: kétezer méterre a többi végvári magyarok miopsz
                  patriotizmusa fölött. E kétezer méter különben imponált: Imre szavaiból
                  tanáremberhez illő komoly idealizmus áradván, sőt bizonyos gutgesinntség is, az országos politika legújabb fordulatával szemben:
                  mert már Tisza Pista volt a láthatáron, ellensége minden felelőtlen “nemzeti
                  délibábnak”.</p>
					<p>De hát micsoda ember volt ez az új Imre - nem is ember, hanem eszméken lovagló
                  tanár -, patetikus, pedáns és politizáló tudákos? Ebből áll ki egy ember élete, és
                  a Regény nem tud mást mondani róla? Bizony Imre élete jóformán ebből állt ki: mert
                  ami ekívül volt, az oly egy sínen gördült napról napra, mint egy erdővári Kant
                  Immánuelé; kihez hozzáigazíthatod az órádat. Imre szinte hasonlított is egy
                  begombolkozott ifjú német professzorhoz, noha, talán ellensúlyul, gúnyolni
                  szerette a német szellemet. Imre pontosan leadta óráit, pontosan elküldte havonta
                  fizetése egy részét Cenci címére, s pontosan végigrótta az illedelmi látogatásokat
                  a városka kevés számú magyar “intelligenciájánál”. Mindez nem jelentett többet
                  neki, mint akár a dolgozatjavítás folyton megújuló danaidamunkája; az emberekhez
                  semmi köze, a gépies jólneveltség konvencióin túl; mely köt és távol tart; s
                  magányos csúcsain könyvek észtornája töltötte be a szabott órák rekeszeit, amikor
                  ozsonnázni indult a cukrászdába vagy vacsorázni a vendéglőbe, ugyanolyan
                  kötelességszerűen, mint iskolai óráira. Az órarend kiáradt az iskolai délelőttből,
                  s elöntötte az egész napot: s e szellemi és zárkózott életmódból azt lehetett
                  volna következtetni, hogy az ifjú tanár egyenesen lelkére gombolja rá hosszú és
                  komoly felöltőjét. Pedig a ruha alatt egy fiatal test dobogott, a fiatalság titkos
                  munkájával és minden eleven borzongásaival. A lelket el lehet talán hallgattatni:
                  de ki hallgattathatja el a testet? Ez a Sancho Panza nem szűnik döfködni Don
                  Quijotéját; s ha Don Quijote alszik, álmában döfködi. Don Quijote nem éhes: de
                  Sancho Panza mindig éhes. Vajon igaz-e, hogy Don Quijote nem éhes? Nem inkább úgy
                  van-e, hogy Sancho Panza is Don Quijote éhségét érzi ezúttal? noha egyszerűbb és
                  durvább éhségei is vannak. A fegyvernök gazdájával szenved: ami természetes oly
                  szolgánál, ki éjjel-nappal és tűzön-vízen együtt van urával. Imre álmait vágyak
                  zsúfolják; s e vágyak bizonyára nem az Erdővár-szálló szobaasszonyára vonatkoznak,
                  akinél Erdővár aranyifjúsága sorba szokott állni, “diákok a tanárokkal együtt”,
                  mint a helyi élc tartja. Panza éhségét hosszú séták kábították, át e dupla tetős ó
                  házak városán, mely Toldi egy sorát juttatta az ifjú tanár eszébe; a régi
                  Fejedelem omló vára felé, mert itt Erdővárott még a leszakadt magyar lélek is
                  visszakapaszkodhatott a Történelembe; a felvég nyüzsgő cigánytelepe mellett egy
                  darab puskini vadregényesség; s a kék faluk kopár dombjaira - megint egyedül a
                  testvér csúcsokkal! A falut Bethlennek hívták: de nevén kívül nem hangzott benne
                  magyar szó. Don Quijote mintha időgépen utazott volna ide: egyedül volt és
                  anakronisztikusan.</p>
					<p>Hol villanhatott föl ilyen életben ama különböző éhségek fénye? pedig az éhségek
                  fénye az Élet. Imre nem újította meg vizitjeit, s távol maradt Erdővár eladóitól:
                  noha azok szegények már félig-meddig pártinak tekintették, sőt az a hír járt, hogy
                     von Haus aus gazdag és gőgös. Bizonyos érdekelt oldalról
                  meg is próbálták pletykába hozni egy előkelő és pénztelen özvegy leányával, aki
                  évek óta mindig a legfrissebben érkezett fiatalemberre vetette ki elkeseredett
                  hálóját. De ez már más regénybe tartozik. Imrét csak feszélyezettebbé tette a
                  pletyka: mint egy barátságtalan, sűrű, gátló közeg. Imre félszegen mozgott ez
                  elemben, arcán az udvariasság zavart mosolyával, mely annyira különbözik a
                  sugártól, ami lelket lélekhez köt. Ez a sugár csak apró tanítványai szeméből
                  röppent olykor Imre felé; meg egy naiv, szöszke cukrászlány szeméből, aki a főtéri
                  szász cukrászdában minden reggel elébe tette a bivalytejes kávét. Külön fejezetet
                  érdemelne maga a kávé, vastag, óriás findzsájában, a hátán úszó kerek
                  zsírpettyekkel.</p>
					<p>- Ach, der Kuckuck! - mondta a friss német lányka, durcás kacérsággal minden
                  bókra: amit sűrűn kapott a parlagi vendégektől. A cukrászné, meddő, nagy szász
                  asszony, aggodalmas szemekkel kísérte lépteit, mintha egy bájos és veszedelmes
                  párduc mozdulatait kísérné: mert - a csinos lány jó cégér a vendégek számára, de
                  veszedelmes csáb a gazdának! A szász asszonyban titkos drámai összeütközés volt,
                  üzleti érzéke és féltékenysége közt; míg Imre és a kis párduc között félénk falusi
                  idill fonódott, ez ideig még csak szemsugarakból: mert Imre nem tartozott a bókoló
                  parlagi gavallérok közé. De kicsi koszton megél a lélek; s Imre talán maga se
                  tudta, hogy miből él... noha a féltékeny szász asszony, ki a párduc szemeit
                  figyelte, bizonnyal észrevett valamit, és nem is bánta volna, ha... de ez már
                  megint új regénybe való. Láthatatlan regények voltak ezek: de az igazi élet
                  láthatatlan. Biztos, hogy Imre megint élni kezdett, egészen naivul és öntudatlan,
                  mintegy első halál után, pillangólélekkel, e mosolyok melegében, és milyen messze
                  minden eddigi Imrusoktól! mert ide kellett jönnie, az Ország és Kultúra legvégső
                  határára, hogy feszélytelenül és egészségesen összemosolyoghasson egy naiv
                  szempárral: noha erre biztosan lett volna alkalma máshol is.</p>
					<p>Erdővárott gyönyörű hosszú őszök szoktak lenni, s a cukrászda asztalai késő
                  októberig nem kerültek be az aszfaltról, ami a nagy, kátyús főtérnek egy kicsi
                  sarka volt. Sziget a sátorban, mely aszály idején portengerré változott át; de
                  ilyenkor a poron át láthatókká lettek a gyémánt csúcsok, s ez a látvány mintha
                  megtisztította volna a levegőt. Máskor eltűntek a csúcsok, mintha a föld nyelte
                  volna őket: de szellemük ott kísértett, a levegőnek valami gyémántos hidegségében.
                  Hetenként kétszer vásáros szekerek tarkasága borította a teret. Vad, gyöngyös
                  cigányok, kékbeli székelyek, piros csizmás szász lányok nyüzsögtek az üngös,
                  halinás tengerben. E reggelek frissek voltak s hangosak, mint a dobszó. Imre
                  diákjai most mentek iskolába: a rács mögül beköszöntve s rámosolyogva ifjú
                  tanárukra. Így ringott ő ilyen reggeleken, a mosolyok sugárhálójában, a havasi nap
                  alatt.</p>
				</div>
				<div type="chapter">
					<head>8</head>
					<p>És így feledkezett el mindenről. Gádorosra csak havonta egyszer gondolt, mikor a
                  pénzt föladta Cencinek; rendesen az utalvány szelvényén ígérve hosszabb levelet,
                  amelyet nem írt meg. Az erdővári lányos mamák bizonnyal csodálkoztak volna ez
                  utalványok láttán, melyek a nagymamához szóltak, ahelyett hogy a nagymamától
                  jönnének, mint más normális utalványok: de Imre könnyen röpítette őket, mert
                  olcsón élt, és mire költhetett volna Erdővárott? Boldog békevilág volt ez, itt még
                  régibb a saját dátumánál: ami valutáris előnyt jelentett. Imre úr volt csöpp
                  fizetéséből, s még Londonból is hozatott könyveket: amik, mint előkelő madarak
                  szálltak le e rejtelmes balkáni esquire-hoz. Imre toronyban
                  élt a világ végén, oly messzeségben, hogy szinte idegenül és különösen hatott rá,
                  mikor a gádorosi szüretről kapott levelet. “Bor bizony nem sok lett - írta Jolán
                  -, a jég mindent elvert. Nem is csináltunk vöröset, csak fikszlit. Anyád ki se jött a szüretre, mert gyöngélkedik.”</p>
					<p>Imre előtt különös fátylon át tűntek föl a gádorosi szüret képei, mint egy előbbi
                  élet emlékei: a paprikás “szüreti leves” íze, a hegymester boros hangja, a szedő
                  lányok éneke és meztelen lábszárai, a bortaposók tánca a padláson a nagy kád
                  fölött, melybe egyszer egyik beleszédült; a présből csurgó must, a puttonyosok és
                  az ő kis gyerekputtonya, amit Dodó örökölt - s már innen-onnan a kis Emma fogja
                  örökölni -, az esti puskalövések s a rakéták az éjben, melyeknek Jozsó a
                  tűzmestere. Más világ volt ez! Erdővárott nincs szőlő, s onnan még Küküllő is
                  messzeség.</p>
					<p>Ha a gádorosi levelek idegenül érintették Imrét: még inkább a pesti írások.
                  Rosenberg egy új folyóirat első számát küldte el neki, mely most jelent meg, és
                     Nyugat volt a címe. Ez valami olyan Viharágyú-féle volt: Imre mindazáltal, vagy épp azért, rosszkedvűen és
                  szinte gyűlölettel lökte tanári fiókjába a kékesszürke füzetet, melynek födelén
                  pedig a Száműzött Kuruc írdogált mécse mellett, akihez ő is hasonlított. Később
                  újból előkotorta, és nézegette: a címe rokonszenves volt neki, hisz ő is Nyugat
                  kultúrájának harcosa! mégis... ő már túl volt ezen, ő most már másképp képzelte az
                  egészet. Vagy csak a modor bántotta, mint a túl erős fény, melytől már elszokott?
                  vagy a rossz emlékek szégyene csapta meg? Csakugyan valami nagy szégyennel tette
                  vissza a füzetet a fiókba: noha ki tudja, mi volt a szégyen igazi oka, ama
                  tudatalatti mélyekben? A rugó nem látszik a gép belsejében, s Imre talán titkos
                  irigységgel gondolt azokra a szárnyas és erős társaira, kik könnyebb s izmosabb
                  fajtákból származva, élükön egy Adyval, folytatják a harcot, amelyről ő is
                  álmodott. Itt volt ama szégyen rugója: mert nem őt s az ő fajtáját várta-e legelöl
                  ez a harc? De ő maga sem tudott e rugóról; s őszinte fejtegetést kezdett írni
                  Rosenbergnek, melyben erősen kritizálta e hüpermodern törekvéseket; mert ezek
                  mindent lenéznek, ami régi és magyar, pedig micsoda értékek vannak itt! csak
                  vissza kell menni hozzájuk. Imre Bergson tanával akarta igazolni a hagyomány
                  fontosságát a Kultúrában: de valami csodálatos nehezen jöttek a szavak a tolla
                  alá, s a levél befejezését addig halogatta, míg tárgytalan lett.</p>
					<p>S közben már folyt a harc, Imre nélkül! Új hősök vonultak föl, szinte napról
                  napra, az ország minden részeiből: mert a Szellem Szüretének ideje volt ez! S a
                  harci zaj betöltötte az újságokat, sőt onnan is kiáradt, visszhangzott Kárpátoktól
                  Adriáig, s a szomorú, lusta, ellenkező magyar szellemet még egyszer fölrázta egy
                  új iram láza, mint valamikor Kazinczy korában, a Petőfi éveiben. Ó, örök új
                  nekieredés, tragikus magyar ébredések, új láz, új vágyak, új megtorpanás, új
                  gyanúk, új rémület és haszontalan szenvedélyek! Ismét voltak irodalmi hazaárulók
                  és nemzetvédők, s a vita behatolt az erdővári tanári szobába is, hol pedig oly
                  emberek ültek, akiknek többnyire nagyon kevés közük volt a Szellemhez: mert ha
                  kiválóbb s ambiciózusabb tanár akadt, az igen hamar elvágyott Erdővárról! Csak a
                  “fegyencek” öregedtek itt meg - vagyis akiket fegyelmi okokból feledtek itt -, s a
                  kis félvadaknak elég volt annyi a magyar kultúrából, amennyit ilyen emberek tudtak
                  adni. Milyen álláspontot foglaltak el e “fegyencek” Adyval és az új szellemmel
                  szemben? az már talán megint egy új regénybe tartoznék: bizonyos, hogy Imre,
                  különös renegát, kedvetlenül hallgatta e nyárspolgári kirohanásokat, melyek
                  túlmentek az irodalom és kultúra legális szempontjain: zsidókérdést csinálva az
                  esztétikából is.</p>
					<p>Rosenberg nemsokára újból írt, ezúttal a saját sorsát is elpanaszolván: mert ő
                  szegény, slemil zsidó létére, még mostanáig sem jutott álláshoz, s
                  instruktoroskodva tartotta fenn magát s édesanyját, noha képesítése több volt,
                  mint Imréé. A minisztériumi ügyosztály élére ez időben egy klerikális báró került,
                  s Imre még olyan pletykákat is hallott, hogy minden iskolában a hitoktató van
                  megbízva a tanárok viselkedésének bizalmas ellenőrzésével. Egyetlen zsidó
                  kollégája viszont a Huszadik Század egy füzetét kölcsönözte
                  Imrének, melyben éppen az ifjabb Schapringer ezt a “kultúrpolitikát” gúnyosan
                  kikezdte. Miska fia egy lázasan és észrevétlen kifejtett furcsa világnézeti harc
                  csataterén érezte magát, mely oly problémák fölött folyt, amiket ő már rég
                  elintézettnek hitt. Imre úgy állt e csatatéren, egyedül, mint a bárány, ki két
                  nyáj között eltévedve, tétován néz körül, és maga sem tudja, melyikhez
                  tartozik.</p>
					<p>A csúcsok hidegen s közömbös ragyogással pillantottak le rá.</p>
				</div>
				<div type="chapter">
					<head>9</head>
					<p>Mindezek persze határozottan abba a másik regénybe valók már: mert egy regénynek
                  sohse lehet vége úgy, hogy ne kívánna még egy regényt. Az új regénynek első
                  fejezete talán egy képviselőválasztásról szólna: arról a híres választásról,
                  amelyben megbukott a magyar délibáb, s az ifjabb Tisza jutott uralomra új
                  pártjával, mely a munkáról kapta nevét. Ki gondolta volna
                  még akkor, hogy a megbukott fényes délibáb nemsokára gyászos valósággá válik? noha
                  Erdővárott kevésbé látszott a dolgok rendje örökkévalónak, mint máshol. Erdővárott
                  más problémák voltak, más bukás szimptómái: de ki nézett Erdővárra? kit ijesztett
                  komolyan Erdővár? Nem volt-e az erdővári jámbor és engedelmes anyag ama néhány,
                  csupa hivatalos magyarnak kezében, aki odakerült, fegyenc vagy nem fegyenc?
                  Képviselő vagy jelölt le se igen ment oda azelőtt; s minek is? a világ végére!
                  Beszédét úgysem értették volna meg: de ha a csizmáját leküldte, azt is
                  megválasztották a bocskorok.</p>
					<p>Noha mindig volt Erdővárott nemzetiségi jelölt is, s ezt éppen ama Bethlen falu
                  állította: szánalmas, lemosolyogni való ellenzék, mert ki szavazott rá e szegény
                  falun kívül? A pópa égett ott, idegen tűzzel, mint olcsó s kissé rossz szagú
                  fáklya, melyet idegen kéz tart; olcsó lelkeket gyújtva maga körül. Vad, balkáni
                  fanatizmus lobogott a sötét faluban: talán más faj lakta, mint a többit:
                  elrománosodott kuruc vér, lázadó! Oktalan lázadás! s mely római törődött valaha a
                  barbárság berzenkedésével az Imperium ellen? A tűz önmagában lokalizálva égett,
                  mint egy kis szigeten; s a fölényes és szelíd hatalom mosolyogva nézte. Hadd
                  égjen! mert nevetséges is volna küzdeni e korcs nemzetiség félművelt és
                  túlhaladott eszméi ellen. Bethlenbe be se tette lábát magyar jelölt: úgyis mit
                  számított ez az egy falu, hol a többi kezes, mint a bárány?</p>
					<p>Az új éra azonban friss buzgóságot hozott, ami hamarosan túlbuzgóságnak bizonyult:
                  s éppen ez avatja e híres választás történetét egy új regény első fejezetévé. Az
                     erős kéz ábrándja bizsgetve nyúlt a bolyhoz: mert a
                  törtető, fiatal főispán ragaszkodott hozzá, hogy új jelöltje éppen Bethlenben
                  tartson nagy programbeszédet. E könyvben már valóban nem fér el a történet, mely
                  szalagok és lobogók története, mert Bethlen szélén diadalkaput állítottak, s
                  szigorú csendőröket a szalagok mellé. Imre rendes sétájának útjába esett a
                  diadalkapu, s Imre tanúja lett, amint egynémely suhancok megtépték a szent
                  nemzetiszín pántlikákat; noha bajos megmondani, hogy ez a nemzetiszín vagy csak a
                  pántlika kedvéért történt-e? Bizonyos, hogy a csendőrök - külön alkalmi transzport
                  az Alföldről - nem tudtak románul; a nép viszont magyarul nem tudott: s ez
                  érthetővé teszi a véres kifejletét. Babilonban élünk, hol csak a puska szava
                  világos; s szent zászlók megsértése vért kíván. A csendőröknek elvi parancsuk
                  volt, a főispáni ambíció és erély jegyében. Háromszori figyelmeztetés s aztán
                  háromszori fegyverhasználat, bizonyos homéroszi hármassággal: így lett az elvből
                  váratlan gyakorlat. Az eredmény pedig: kiszámíthatatlan jövendők vészjele: azaz az
                  első nemzetiségi követ Erdővárról; mert az egész kerület, a kezes faluk mind, e
                  “sunyi, ravasz nép”, minden jegyzői terror s csendőri asszisztencia dacára,
                  imponáló rendben s vészes fegyelmezettséggel szavazott le a pópa jelöltjére.</p>
					<p>Imre ezúttal látott először sortüzet - amiben még lesz része máskor is. De,
                  ismételni kell, mindezt csak zárójel közt lehetett itt elmondani: mert ez már más
                  regény. Emberélet mindenesetre szent volt még az időben: s a kis bárány
                  tanácstalanabbul állhatott, mint valaha. Ámbár volt-e ő hivatva ítélkezni? De
                  másrészt: nem élt-e a Szabad Gondolat korában s országában? Amire a Csúcsok
                  bizonnyal megint csak mosolyogtak: mert hiszen minden kor s minden ország az
                  Emberé.</p>
				</div>
				<div type="chapter">
					<head>10</head>
					<p>A csúcsok néha egész közel jöttek, különösen reggel; s ilyenkor mintha csupa
                  cukorból lettek volna; máskor fenyegetőek, sötétlilák voltak, estefelé, s szinte
                  ráestek a házakra, behulltak az ablakon, beárnyékolták a könyveket.</p>
					<p>Egyszer egy kis földrengés is volt. A villanycsillár sokáig lengett a szobában
                  ide-oda, s vele lengett az egész szoba. Erdővárott villanyvilágítás volt
                  mindenütt, olcsó lévén az áram, mert vízesés ereje hajtotta: még a pajtákban,
                  istállókban is villany égett; eleven drótok futottak mindenfelé, s ez oly különös
                  volt, az óriási erdők, lakatlan havasok alján!</p>
					<p>Imrét néha vad szenzációval ragadta meg az érzés: hogy került ő ide, távol
                  mindentől és mindenkitől, a világ végére? Milyen különös az emberi élet! Imre
                  szédítő irrealitás fényében látott ilyenkor mindent: talán semmi sem igaz, semmi
                  sem volt igaz, s néhány könyv az egész világ! Messzebb Velencénél? Ó! Messzebb
                  Párizsnál... Amerikánál...</p>
					<p>Az újságok repülőgépekről beszéltek a kaszinóban; Blériot volt Pesten... De az
                  ablak alatt szekerek jártak el, katrincás fátákkal.</p>
					<p>Imrét egyszer bivaly kergette meg, egy sötét bivalybika! végig a vad mezőn, sőt be
                  az utcába, konokul, vészesen, még a gyalogjárón is nyomába szegődve. E csúf, sanda
                  állat - amilyeneket az iskolai földrajzkönyv szerint is “Erdővárott többet látni,
                  mint másutt” - bizonyára szimbóluma volt valaminek, ami még gyakran fogja
                  megkergetni e világban az ifjú Intelligenciát. A fiatal tanár kétségbeesetten
                  iparkodott megőrizni a hosszú überciher méltóságát; mindazáltal
                  hátra-hátrapillantva a félszeg, ferde nyakra, a fekete, kopasz homlokra és a
                  fonák, fenyegető szarvra. Don Quijote látszólagos nyugalmában volt valami hősi:
                  mégis elfúlt, lihegett, s a megkönnyebbülés kimerültségével roskadott le, amint
                  beért a cukrászdába biztos üvegei mögé.</p>
					<p>- Ach, der Kuckuck! - nevetett ijedezve a hősre a kis párduc; egészen másfajta
                  fenevad. A riadt szív zuhanó labdáját a mosolyok hálója kapta föl...</p>
				</div>
				<div type="chapter">
					<head>11</head>
					<p>- Vérszagra gyűl az éji vad! - mondták a tanárok elsején, egy vasárnapi nap, már
                  csípős télben, begyűlve a sivár, fűtetlen tanári szobába, fizetésükért. Imre
                  ilyenkor szokta írni az utalványt Cenci címére: de most nem ír. Most ez
                  fölösleges... Imre egy sürgönyre bámul, melyet a pedellus a pénzzel együtt
                  nyújtott át neki: ez a sürgöny még ma délben vonatra ülteti; mert Imre szabadságot
                  kért, hogy elutazhasson, mintegy kergetve egy gyorsabb utazót.</p>
					<p>“Anyád beteg, jöjj azonnal!” - mondja a sürgöny, és Imre egy másik sor írásra
                  gondol, amit Nelli apró, finom betűivel rótt keresztbe a legutóbbi családi
                  levélen: “Vigyázz magadra, édes Imruskám, azok közt a nagy hegyek közt, és írj
                  szerető Anyádnak!” Csak egyetlen sor: már akkor beteg volt, az ágyban írta. És
                  annak is már jó egynéhány hete... ó, miért nem felelt Imre a levélre? miért
                  halogatta napról napra? Pedig meg akarta külön írni, hogy régi ismerősre bukkant
                  Erdővárott: Wintersberg báróékra; a báró most itt van a kataszternél: a fia a
                  gimnáziumba jár, majdnem kicsapták, a bárónétól valósággal fél az örmény boltos,
                  mert kleptomániás. Mit nem adott volna most Imre, ha ezt a tervezett levelet
                  megírta volna! De az Idő kérlelhetetlen, mint egy gyorsvonat, melyről nem lehet
                  leszállni; s nem fordul soha vissza! Van azonban ugrás, amit nem érhet el sem
                  gyorsvonat, sem idő; mert Erdővár messzebb Velencénél, de ahova Nelli ment
                  ezúttal, az közelebb, mint a szomszéd szoba: csak egy lépés, egyetlen pillanat!
                  Nelli évekig ült kábultan az Élet szélén, honnan most végre lezuhant; s Imre
                  zavartan kérdezte magától: mi változik meg, s mit kell siratni? Imre hitetlen
                  imákat morzsolt a vonatban, mintha minden attól függne, hogy anyját még életben
                  találja: ó, sohasem gondolt igazán anyjára; nem is ismeri őt; egy szavára, egy
                  tekintetére nem tud visszaemlékezni! Az ima különös módon addig volt csak jó, míg
                  hitetlen volt; de mihelyt Imre őszintébben próbált magába nézni, és fölfedezte,
                  hogy igazában hisz valami Gondviselésben: rögtön tudta azt is, hogy semmi imádság
                  nem segíthet - hogy evvel a csodálatos Gondviseléssel, evvel a hajszálfinom
                  Örökigazsággal ellenkeznék, ha viszontlátná anyját.</p>
					<p>Úgy is volt, mert mire Imre leszállott a vonatról, Nelli már elindult az
                  Ismeretlenségből a Feledés felé.</p>
					<p>Egy nappal azután, hogy a sürgöny elment Imrének Erdővárra, egy másik sürgöny
                  röpült Sótra Döméhez. Döme különös változáson ment át, mióta értesült Nelli
                  sikertelen látogatásáról. Döme tudomásul vette a magyarázatot, hogy Nelli orvosi
                  rendeletre távozott fia betegágya mellől, de nem bírva ki a távollétet,
                  visszautazott, még mielőtt Dömével beszélhetett volna, kihez Erzsi nem merte
                  azonnal és előkészítés nélkül bebocsátani.</p>
					<p>- Féltem, hogy a bácsi fölizgatja magát... hisz olyan izgatott, ha csak szóba
                  kerülnek a gádorosiak. Aztán meg már ő nem akart bejönni... olyan makacs, mint
                  egy gyerek... - Erzsiből rossz lelkiismeret szólt; de Döme nem tett megjegyzést.
                  Hanem attól fogva egészen új modort vett föl Erzsivel szemben: úgy bánt vele, mint
                  egy cseléddel. Minden csekélységért összeszidta, mint valamikor Bábit,
                  gorombaságokat mondott neki, és rendszeresen “szekírozta”: amire Erzsi az angyali
                  mártíromság pózával felelt. Sőt az öregúr durván rá-rászólt Gittára is, aki pedig
                  eleinte bizonyos fölényt gyakorolt fölötte, hosszú, tudományos fölolvasásokat
                  tartva neki, önmagát csillogtatva, míg szegény Döme hősiesen küzdött az elalvás
                  ellen. Most vége volt a fölolvasásoknak, s Gitta minden tudománya csak gúnyra
                  lelt.</p>
					<p>- Ezt nem lehet kibírni! - Gitta egy szép napon, anyjának valamit hazudva egy
                  kilátásban levő állásról, fölutazott Pestre, s nemsokára levélben tudatta anyját,
                  hogy férjhez megy egy kiváló bölcsészkollégájához, aki a műtörténet filozófiai
                  vonatkozásaival “foglalkozik”. De ez már későbbi dolog. Tény, hogy Döme ez időben
                  szeszélyes betegként mérgezte az életet maga körül; de a gádorosi sürgöny vételére
                  egyszerre lábra állt, Erzsinek kurta parancsokat adott, botgyűjteményéből
                  kikereste a legvaskosabb botot, Püspöknek üzent, kocsira ült, durván letiltotta
                  Erzsit, aki el akarta kísérni, és senkit sem kérdezve, útnak indult.</p>
					<p>A temetés előtti este érkezett meg, s Dodónak kellett lemenni érte az állomásra,
                  amihez pedig Dodó nem sok kedvet érzett; buzgó kongreganista létére szívesebben
                  ment volna aznap a kongregációba.</p>
					<p>- Úgyis sokszor elmaradok a tánciskola miatt - magyarázta Imrének -, mert éppen
                  egy órába esnek. Most azonban a haláleset miatt a tánciskolába nem mehetek...</p>
					<p>Imre kissé furcsának találta a Tánc és a Vallás e rivalitását; Dodó azonban
                  megmagyarázta neki, hittanára szavaival, hogy “az édes Jézus nem ellensége a
                  tisztességes mulatozásnak”. A kongregáció vezetője, a természetrajz fiatal tanára,
                  ugyan először nem akarta engedélyezni az elmaradásokat; de a hittanárnak szüksége
                  volt jó táncos fiúkra, mert bált rendezett a legényegyletben. Ennek az érvnek
                  mindenki behódolt. Imre elgondolkozva hallgatta öccsét, ki nagyobb volt, mint ő, s
                  már közel az érettségihez. Eszébe jutott az ő régi természetrajztanára, akit,
                  pedig az pap volt, darwinizmussal és ateizmussal gyanúsítottak. Akkor ez
                  hozzátartozott a tudományhoz: ma pedig az ifjú tudósok kongregációkat vezetnek. Mi
                  ez? érdek? divat? vagy csakugyan kibékülnek a Hit és a Tudás, az ős ellenségek? Ó,
                  ha a Tudás megfogná és megszorítaná a Hit kezét, melyben remeg az éjbe tartott
                  fáklya! Imre különös hangulatban volt: a szomszéd szobában feküdt kiterítve anyja.
                  Imre apjára gondolt: akinek hitetlen lelkéért szokott imádkozni gyermekkorában.
                  Dodó azonban nem törődött a halottakkal: ő az Élet gyermeke volt, mely egyformán
                  otthon van a kongregációban és a tánciskolában; Dodónak a Vallás is csak életet
                  jelentett, mint a tánc. Míg Imre szegény, Hittől és Tánctól egyformán messze volt.
                  Ó, ha anyja szelleme megjelenne, valami vigasztaló és bús vízióban! de Nelli nem
                  jelent meg.</p>
					<p>Jolán különös foglalkozásba merült ez estén, mely nemigen illett halottas házba: s
                  ez a foglalkozás a véletlen furcsa játéka folytán szintén a Tánccal függött
                  össze. Jolán régi táncrendeket szedett elő, Nelliéit és a magáéit, s nézegette,
                  rakosgatta. Az egész házból inkább az unalom hangulata áradt, mint a szomorúságé:
                  noha természetesen ki sem vallotta be, mily kevéssé érzi jelentős eseménynek a
                  szegény Nelli elvesztését. Mindenki tétlen ült, csak Cenci intézkedett a halottas
                  szobában, aminthogy általában ő intézte a temetés összes dolgait, mert Jozsót csak
                  az utolsó órára várták.</p>
					<p>A temetés hűvös, szeles időben folyt le, s kocsikon mentek haza. Döme és Cenci
                  ültek egy kocsin. Ez a kocsi a két elpusztíthatatlan öreggel úgy gördült az utca
                  agyagos sarán, mintha fiatal halottak testein görögne.</p>
					<p>- Ez is elment! - mondta Cenci, aki egyetlen könnyet sem hullatott lányáért: mert
                  nem volt szokása a sírás. Döme vastag sétapálcájával s Cenci szőlőjáró furkójával
                  egyformán döfködték a nyűtt fiáker padlóját.</p>
					<p>- Imrus is majdnem elment a nyáron! - mondta Cenci. Mennyi szemrehányás volt Cenci
                  szavaiban, mennyi nem, nehéz lenne megmondani; de bizonyos, hogy Döme kifakadt
                  erre:</p>
					<p>- Silány gézengúza! elmehetsz az unokáddal! Ő vitte sírba azt a szegény
                  anyját.</p>
					<p>- Hallgass! haragudtál te az anyjára is eleget! - S mind a ketten egy ütemben
                  döfködték meg a mozgó kocsipadlót, s egyazon gondolat öntötte el meleg és keserű
                  hullámmal szikkadt, öreg elméjüket:</p>
					<p>- Bolond, bolond, bolond fiatalság!</p>
					<p>- Talán eztán majd megbecsüli magát! - mondta Cenci, de Döme csak fejét csóválta:
                  ez soha! Ez nem olyan, mint a többiek, fiatalság, mely kitombolja magát! Ez más,
                  konok, hétpecsétes, és mintha más fajtából volna. - Meg se issza a bort, mégis
                  bolond!</p>
					<p>- Ugyan hallgass, Döme! te is bolond vagy! - korholt vissza Cenci. - Mind bolondok
                  vagyunk, öreg és fiatal, mindenki! - Cenci most is a jövőre gondolt, számított,
                  bosszankodott. - Avval az életjáradékkal is bolond voltál! Most megvolna a
                  pénz...</p>
					<p>Igen, hogy lessétek! - gondolta magában Döme, hóbortos öreg bizalmatlansággal:
                  mert néha már elvesztette ép ítéletét, s mindenkiben örökséglesőt szimatolt. Döme
                  ravaszul kajánkodott magában befelé: mert nem hiába tartotta ő magánál Erzsit, jól
                  tudta ő, milyen gazdálkodást folytat Erzsi, hogy folyik el minden a keze alatt! Ha
                  így tart ez, mire behunyja a szemét, nem lesz sok lesnivaló, se Erzsinek, se
                  másnak! Cenci is lesne talán, az a gézengúz is lesne: de ő nem hagy senkire,
                  senkire, ha már Nelli meghalt, egyetlen fillért se, még a papokra se, még az
                  árvákra se! - Milyen a termésed, Cenci? - kérdezte Döme kajánkodva: mert tudta,
                  hogy mindent elvert a jég.</p>
					<p>És Cenci akkor a maga gondjaira gondolt, veszekedő gyerekeire, Jozsóra, Jolánra és
                  a szőlőre, mely közös birtok lesz, és ki tudja, meddig lesz? a drága, kegyetlen
                  földre, a mámortermő, verejtékivó hegy ismert formáira, mely az ő verejtékét
                  issza, s másnak termi a mámort... s melynek utait már nem sokáig mássza. És
                  adósságára gondolt s arra a “gézengúzra” s a szegény Nelli másik megmaradt
                  gyerekére, akik most a nyakába szakadtak. És mind a ketten Nellire gondoltak és
                  más halottaikra, régi, régi halottaikra, akik mind oly bolondok s oly kedvesek
                  voltak, és úgy eltűntek, mint a tavalyi falevél. És mind a ketten a Halálra
                  gondoltak, mely itt feledte őket, ebben az ingó, rozoga kocsiban.</p>
					<p>
                  Fiesole-Szekszárd-Budapest-Feldafing-Esztergom-Újtátrafüred
               </p>
				</div>
				<div type="chapter">
					<head>Az író megjegyzése</head>
					<p>
                  Ez a regény csupa költemény, képzelt szereplőkkel; s az író
                     kifejezetten biztosítva kívánja magát érezni minden olyan föltevés ellen,
                     mintha bármely alakjában vagy történetében az esetleges valóságot akarta volna
                     ábrázolni. Nem! és ha talán sehol sem festett is föl annyit a maga életének
                     színeiből, mint itt, és ha talán sokban hasonlít is a Regény Imréjéhez - noha ő
                     bizonnyal nem hamisított váltót, s anyja sem szökött meg egy fiskálissal! Nem!
                     e halálfiai közül senki sem élt a valóságban. Imre rokonai sem azonosak a
                     szerző rokonaival, akiket tisztel és szeret. Ezek a portrék nem követnek hű
                     modellt; s a Regényt nem lehet senki életrajzának tekinteni - hacsak nem oly
                     életrajz ez, mely maga teremti az életet, amelyet lerajzol; mint ama Teremtő,
                     ki megformálta Ádám agyagszobrát, s evvel már megalkotta magát Ádámot is -
                     s Akiből minden művész, még a legkisebb is, érez magában egy
                     parányt.
               </p>
					<p>
                  [1]
                  Sie stand... - Állt az ablaknál, és nevetett.</p>
					<p>
                  [2]
                  sans peur...
                  - félelem és gáncs nélküli (lovag).</p>
					<p>
                  [3]
                  Io mi sono... - Szegény vagyok, sem házam, sem ágyam.</p>
					<p>
                  [4]
                  novae tabulae - új adóskönyvek</p>
					<p>
                  [5]
                  anima vilis - hitvány lélek.</p>
					<p>
                  [6]
                  Facundia - ékesszólás.</p>
					<p>
                  [7]
                  per possibilitatem - van rá lehetőség; megeshet.</p>
					<p>
                  [8]
                  pueris debenda... - a gyermekeknek kijáró tiszteletről.</p>
					<p>
                  [9]
                  enfin seul!
                  - végre egyedül!</p>
					<p>
                  [10]
                  pièce touchée - megérintett sakkfigura (bábot érintett,
                  azzal kell lépnie).</p>
					<p>
                  [11]
                  Beauté oblige!
                  - A szépség kötelez!</p>
					<p>
                  [12]
                  Nur die Lumpen...
                  - Csak a lumpok szerények.</p>
					<p>
                  [13]
                  Justum ac...
                  - Igaz s kitartó, hű szivü férfiút (Horatius: Énekek. III. I. Bede Anna ford.)</p>
					<p>
                  [14]
                  ira és studium - harag és
                  elfogultság.</p>
					<p>
                  [15]
                  Tue la! - Öld meg!</p>
					<p>
                  [16]
                  mens sana - ép lélek.</p>
					<p>
                  [17]
                  nil nimium - semmi sem túlzás.</p>
					<p>
                  [18]
                  nièce - unokahúg.</p>
					<p>
                  [19]
                  Mens sana in corpore sano - Ép testben ép lélek.</p>
					<p>
                  [20]
                  Dilecte Fili... - Kedves Fiam, Mihály!</p>
					<p>
                  [21]
                  Inter umbrosos... - Lehet bolyongani az árnyas erdőben.</p>
					<p>
                  [22]
                  debuisset pridem - régen kellett volna.</p>
					<p>
                  [23]
                  Mulier Damnatrix - az ítéletet kimondó Asszony.</p>
					<p>
                  [24]
                  monasz - egység; Leibniz filozófiájának központi
                  fogalma.</p>
					<p>
                  [25]
                  summa papavera - mákfejek.</p>
					<p>
                  [26]
                  si fractus... - ha összedől is a világ (Horatius: Énekek. III. 7.)</p>
					<p>
                  [27]
                  fiat justitia... - Legyen igazság, vesszen a világ!
                  (Állítólag I. Ferdinánd király mondása.)</p>
					<p>
                  [28]
                  gaudens tertius - az örvendő harmadik.</p>
					<p>
                  [29]
                  Dives Plato... - A gazdag Platón, a szegény Cato, a nagy
                  Arisztotelész mind pokolra jutott.</p>
					<p>
                  [30]
                  sufficiens - elégséges.</p>
					<p>
                  [31]
                  Mehr Licht - Több fényt (Goethe utolsó szavai).</p>
					<p>
                  [32]
                  Manu propria - saját kezűleg.</p>
					<p>
                  [33]
                  Vraiment. Vous... - Valóban. Beszél ön franciául?</p>
					<p>
                  [34]
                  Oui, un peu - Igen, egy kicsit.</p>
					<p>
                  [35]
                  Il fait chaud - Meleg van.</p>
					<p>
                  [36]
                  Comment? -Hogyan?</p>
					<p>
                  [37]
                  verbes irréguliers - rendhagyó igék.</p>
					<p>
                  [38]
                  Praematurus... bene maturus - jelesen érett, jól érett.</p>
					<p>
                  [39]
                  noblesse oblige - a nemesség kötelez.</p>
					<p>
                  [40]
                  Emporte-moi, wagon... - Ó vigy, vagon! Hajó, vigy messzire!
                  (Baudelaire: Moesta et errabunda. Kosztolányi Dezső
                  ford.)</p>
					<p>
                  [41]
                  inexpressible - kimondhatatlan.</p>
					<p>
                  [42]
                  a schöne Schickse - a szép (nem zsidó) nőcike.</p>
					<p>
                  [43]
                  res novae - forradalom.</p>
					<p>
                  [44]
                  princeps philologorum - a filológusok fejedelme.</p>
					<p>
                  [45]
                  La vérité en marche - Az igazság már közeleg.</p>
					<p>
                  [46]
                  “quod corrumperet juventutem” - “hogy megrontja az
                  ifjúságot”.</p>
					<p>
                  [47]
                  Gartenlaube - lugas; osztrák családi folyóirat címe.</p>
					<p>
                  [48]
                  nervus rerum - a dolgok lényege.</p>
					<p>
                  [49]
                  da capo - elölről; kezdettől.</p>
					<p>
                  [50]
                  homme d’affaires - üzletember.</p>
					<p>
                  [51]
                  Anch’io sono... - Én is festő vagyok! (Állítólag Correggio
                  kiáltott föl így, amikor meglátta Raffaello egyik festményét.)</p>
					<p>
                  [52]
                  Nihil humani... - Semmi emberi nem idegen nekem...
                  (Terentius: Heautontimorumenos. I. I; 77; módosított
                  idézet).</p>
					<p>
                  [53]
                  Pour épater... - A polgárok megbotránkoztatására.</p>
					<p>
                  [54]
                  Bonum mane... - Jó reggelt kívánok!</p>
					<p>
                  [55]
                  livre de chevet - kedvenc könyv; állandó olvasmány.</p>
					<p>
                  [56]
                  nil admirari... - Semmin se csodálkozz; semmin se akadj
                  fönn (Horatius: Episztolák. I. 6. 1.)</p>
					<p>
                  [57] ...Kik a természet... -
                  Edmund mondja Shakespeare Lear királyában. (I. 2;
                  Vörösmarty Mihály ford.; az idézet pontatlan.)</p>
					<p>
                  [58]
                  à fonds perdu - életjáradékként.</p>
					<p>
                  [59]
                  passe-partout - papírkeret.</p>
					<p>
                  [60]
                  Reductio ad absurdum - A képtelenségig vitt
                  következtetés.</p>
					<p>
                  [61]
                  az én jachtomra... - idézet Ady Endre Harc a Nagyúrral című verséből.</p>
					<p>
                  [62]
                  az advocatus diaboli - az ördög ügyvédje.</p>
					<p>
                  [63]
                  gnózis - ismeret; megismerés.</p>
					<p>
                  [64]
                  facies Hippocratica - a haldokló arckifejezése.</p>
					<p>
                  [65]
                  causa mortis - a halál oka.</p>
					<p>
                  [66]
                  Leibstuhl - hordozható (szobai) árnyékszék.</p>
					<p>
                  [67]
                  levée - eltávolítás.</p>
					<p>
                  [68]
                  non olet - nincs szaga.</p>
					<p>
                  [69]
                  cortège - díszkíséret; menet.</p>
					<p>
                  [70]
                  Pro rata - arányos; törvényben megszabott.</p>
					<p>
                  [71]
                  Imp of the Perverse - gonosz manó.</p>
					<p>
                  [72]
                  finis sanctificat... - a cél szentesíti az eszközt.</p>
					<p>
                  [73]
                  Magyar Pimodan - utalás Ady Endre ilyen című esszéjére; a
                  Pimodan (Hôtel Lauzun) a párizsi Szent Lajos-szigeten álló, a XVII. században
                  épült palota; 1845-ben a Hasis Klub bohémjei ütöttek tanyát benne; itt rendezték
                  be “mesterséges Paradicsom”-ukat; Baudelaire is lakott itt.</p>
					<p>
                  [74]
                  in extremis - végső esetben.</p>
					<p>
                  [75]
                  démarche - intézkedés; lépés.</p>
					<p>
                  [76]
                  et voluisse - mégis akarta.</p>
					<p>
                  [77]
                  Sortes Vergilianae - vergiliusi sorosok.</p>
					<p>
                  [78]
                  vacuus viator - elcsigázott (kiégett) utas.</p>
					<p>
                  [79]
                  Cine Mintye - románul: ţine minte (észben tart, nem
                  felejt).</p>
				</div>
			</div>
		</body>
	</text>
</TEI>