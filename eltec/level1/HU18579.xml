<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU18579" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Ez az!</title>
				<author ref="viaf:309595549">Teleki Sándorné (1864-1937)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vida Bence</name>
				</respStmt>
			</titleStmt>
			<extent>
				<measure unit="words">33035</measure>
				<measure unit="pages">72</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Ez az!</title>
					<date>2018-09-14</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/18500/18579"/>
					<respStmt>
						<resp>Original Electronic Edition</resp>
						<name>Lipták Éva</name>
						<name>Baloghné Bárdos Katalin</name>
						<name>Fecz Ágnes</name>
					</respStmt>
				</bibl>
				<bibl type="printSource">
					<author>Teleki Sándorné</author>
					<title>Ez az!</title>
					<publisher>Singer - Wolfner</publisher>
					<pubPlace>Budapest</pubPlace>
					<date>1915</date>
				</bibl>
				<bibl type="firstEdition">
					<title>Ez az!</title>
					<author>Teleki Sándorné</author>
					<date>1915</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-10-19"/>
		</revisionDesc>
	</teiHeader>
	<text>
		<front>
			<p>- Ez az! - kiáltá Berta helyesléssel, lelkesedéssel.</p>
		</front>
		<body>
			<div type="chapter">
				<head>I.</head>
				<p>Idali Ákos becsengette komornyikját:</p>
				<p>- Adalbert, - rendelte, - a teát ma a gobelinteremben fogjátok fölszolgálni.
                    (Ákos gróf minden cselédjét tenek szólította feudális elvből.)</p>
				<p>- Parancsára, kegyelmes uram...</p>
				<p>Jetta grófné meglepetve nézett föl örökös „szegény munkájáról”.</p>
				<p>- A gobelin-teremben? - kérdezte. - Mire jó az? Hát nem sokkal kellemesebben
                    lennénk itt? Végre is Leontineék nem idegenek, - s szemeit megelégedéssel
                    jártatta a kopott bőrrel bevont, de nagy és kényelmes bútorokon. Az egész
                    palotában ezt a szobát szerette legjobban, talán mert ez volt a
                    legigénytelenebb. De a gróf nem tágított.</p>
				<p>- Csak jöjjenek a gobelin-terembe, - nevetgélt kárörvendőn.</p>
				<p>- Vagy úgy? - Felesége únottan vont vállat, s ismét munkája után nyúlt. Most
                    éppen oda ért rajta, ahol a pünkösdi-rózsa színű „berlinert” egy csokoládébarna
                    sáv közbefogása után, sikeresen házasította össze egy fűzöld pamuttal. Mert a jó
                    grófné, konok állhatatossággal, mindig a legkegyetlenebbül összeválogatott
                    színekből horgolgatta ezeket a kegyelemadományoknak szánt tárgyakat. És nem ám
                    véletlenül cselekedte ezt, de nagyon is öntudatosan. (Abból az elvből indulván
                    ki, hogy mivel úr és paraszt között óriási a különbség, tehát mentől csúnyább az
                    ajándéknak szánt kendő vagy köntös, annál nagyobb örömet okoz majd vele annak,
                    aki kapja.)</p>
				<p>- Tudod, szinte sajnálom szegény Leontinet, - szakította meg a hosszúra nyúlt
                    csendet. - Csak gondold el! Volt idő, mikor ő uralkodott itt ebben a palotában.
                    És most?...</p>
				<p>- Tyha! A szerencse forgandó, - felelte a gróf. - És minden nagy altruizmusod
                    mellett sem hiszem, hogy olyan nagyon örülnél annak, ha Idali Pál ma is
                    élne.</p>
				<p>- Igy nem való egy kérdést föltenni! - méltatlankodott Jetta grófné. - Hát
                    persze, hogy jobban szeretek ebben a palotában élni, mint a Cardiff-i kis sötét
                    lakásban. De mégis...</p>
				<p>- Semmi mégis... Pali meghalt. Fia nem maradt, tehát most én vagyok itt az úr, s
                    ezzel vége. Azt pedig, hogy Leontinenak olyan kevés jutott? Ki tehet róla?
                    Tetszett volna a vén Yxenstein hercegnek biztosítani a leányát, amikor ahhoz a
                    lump fráterhez feleségül adta..</p>
				<p>- Az igaz... de... te is...</p>
				<p>- Mit? - kiáltott Ákos gróf indulatosan. - Mit „te is”? Mindig többet adtam, mint
                    amennyihez joga volt... Csak kérdezd meg az ügyvédet... De igen. Csak kérdezd
                    meg. Majd megmondja neked, ha eddig nem tudtad, hogy milyen állapotban kaptam át
                    a majorátust... Adósság és adósság minden talpalatnyi földön...</p>
				<p>- Nagyon jól tudom. De azt mégse tagadod, hogy ma legalább is húsz millió körül
                    jár a vagyonod.</p>
				<p>- Körül?... Jóval fölül, drágám, jóval fölül, - javította ki a gróf
                    kiegyenesedve. - És miért?</p>
				<p>- Mert Idalkürtön elég szerencsés voltál kőszenet fölfedezni.</p>
				<p>- Ohó! Mert elég szerencsés voltam Cardiffban tíz éven át a vén Moffot
                    Jeremiásnál körmölni. Kőszénről körmölni. Kőszéneladást eszközölni,
                    kőszénbányászatot közelről látni...</p>
				<p>Jetta grófné minden látható ok nélkül hangosan fölnevetett.</p>
				<p>- Nos? Mi van ezen kacagni való? - kérdezte a gróf megütközve.</p>
				<p>- Az jutott eszembe, hogy ha valaki a Park-Klubban, vagy a Kaszinóban Cardiffot
                    merné előtted emlegetni és jó öreg Rosenzweig Jakab bátyádat, aki még ma is
                    föl-föl lopja magát hozzád, jó tanácsokat adni... Igenis föl. A multkor is
                    láttam, amint a hátulsó lépcsőhöz sompolygott. De ha valaki említeni merné őt
                    előtted, vajjon mit szólnál?</p>
				<p>- Provokálnám.</p>
				<p>- Képzeltem. - A grófné mélyen elgondolkodott. - És... - mondta halkan,
                    szomorúan, - és, vajjon van-e olyan ember a világon, aki nem bánja, ha
                    származását emlegetik előtte?...</p>
				<p>Ákos gróf lesujtón nézett végig a feleségén.</p>
				<p>- Ha elgondolom, - kiáltá, - hogy te képes lennél egy ilyen aranymondást palam et
                    publice kikottyantani!...</p>
				<p>- Én?... Dehogy! - védekezett a grófné megszeppenve. - De te is őszinte voltál az
                    imént Cardiffal és én is visszagondoltam... csak véletlenül,
                    Túrócszenttamásra...</p>
				<p>- Megtiltom! - toporzékolt a gróf. - És most gyere, menjünk a gobelin-terembe.
                    Örülök, ha majd látom a Leontine arcát!</p>
				<p>- Kérlek, Ákos, már a leánya miatt is, légy velük nagyon szíves.</p>
				<p>- Ez természetes. Végre is, még a legszebb gobelin-szobát is szebbé teszi az,
                    hogy egy Yxenstein hercegnő időzik benne, mint közeli rokon... De most már
                    igazán megyek. Jösz?... Apropos. Később hivasd be a fiúkat... Ha, ha, ha... mert
                    Idali Ákosnak isten kegyelméből három fia van!</p>
				<p>- Szegény Leontine!... Neki is volt... - sóhajtott a grófné részvéttel. Idali
                    erre fülig húzta vállait s nem is válaszolt. Majd nagyot nyujtózkodott, s az
                    ajtó felé indult. Felesége sietve dobálta egy tarkabarka zsákba horgolását és
                    utána igyekezett. De bár csaknem egyszerre értek az ajtóhoz, férjének eszébe se
                    jutott őt előre engedni. Jetta grófné különben ezt már nem is várta. Húsz évi
                    házassága megtanította a szerénységre. Igaz, hogy Ákos grófnak mindig gondja
                    volt arra, hogy amit ő nem ád meg a feleségének, kimélet és tisztelet dolgában,
                    azt mindenki mástól elvárja és megkövetelje. Sőt, ő járt elől a jó példával, ha
                    volt, aki lássa. Ezért most is, amint az elfogadó-teremhez vezető képcsarnokba
                    értek. Idali mintegy varázslatra teljesen átváltozott. Az előbbi zsarnoknak
                    nyoma sem maradt, helyében egy kedvesen csevegő, udvarló férj követte a grófnét.
                    S mindez miért? Mert a képtár egyik „Boulle”-asztalához tapadva egy kis
                    pápaszemes titkár körmölt.</p>
				<p>Ekkorra már az inasok is helytálltak; s mély hajlongások között pattantották föl
                    a szárnyas ajtókat, egyiket a másik után, a grófi pár előtt.</p>
				<p>Idali titkos megelégedéssel vette ezt a sok tiszteletet és nagyúri „tempót”
                    tudomásul. A szobák nehéz selyemfüggönyein, múzeumba illő gyönyörü bútorain is
                    kedvteléssel legeltette tekintetét, de ugyanekkor ráért arra is, hogy az inasok
                    ruházatát gyors birálat alá vegye.</p>
				<p>- Józsi, - kiáltott oda az egyiknek, aki menten halálrasápadt ijedtében, - az a
                    gomb a mellényeden hogy néz ki?!</p>
				<p>- Kegyelmes uram...</p>
				<p>- Ne feleselj, gazember. Eredj rögtön és pucold fényesebbre. Tükörnek akarom
                    használni. Értetted? Tükörnek.</p>
				<p>Jetta grófné előre sietett. Ki nem állhatta az ilyen keresve-keresett
                    gáncsolódásokat. Pedig azt is megszokhatta volna, mert, amióta a hitbizományi
                    pörben ők lettek a győztesek, Ákos gróf valóságos küldetést lát abban, hogy
                    cselédeit - saját szavaival szólva: - dresszírozza.</p>
				<p>Tény az, hogy egész Magyarországon az ő házát veszik mintául, bár még senkinek
                    sem sikerült tökéletességeit elérni. Persze azt nem gyanítják, hogy Idali Ákos
                    minden ujonnan fogadott inasát sajátkezüleg fésüli meg egyszer, s jaj neki, ha
                    azontúl nem éppen olyan egyenes a választéka, s nem abban a görbében kunkorodik
                    vissza a tincs a homlokára. Azt sem tudják, hogy időnkint ezeket a szerencsétlen
                    ifjakat körbe ülteti egy asztalhoz és ő hordja nekik az ételt, ő tölti a bort,
                    vizet, ő hajlong előttük, úgy, ahogy tőlük kívánja. Mindezt a szemléltető
                    oktatást azonban fölötte gyakran fűszerezgeti csattanós példákkal, s ezért
                    reszketve gondol e kis mintabankettezésre az egész cselédség. Csak éppen az
                    öreg Crookineck Tóbiás von közönnyel vállat, s ha magyarul tudna, s ha fecsegő
                    volna, s főképp, ha nem féltené zsíros penzióját, talán el is árulná az okát. De
                    így, - Idali Ákos nyugodtan alhatik, Crookineck Tóbiás néma, mint a sír.</p>
				<p>Más pedig nem tudhatja, hogy volt egyszer valahol messze a fekete Cardiffben egy
                    külvárosi kis lakás, amelyben viaszkosvászonnal terített asztal mellé ingujjra
                    vetkőzött kishivatalnokocska ült estende. Milyen étvággyal és milyen merész
                    kés-villogtatások között fogyasztotta itt jól kiérdemelt vacsoráját!
                    („Vacsorkáját”, mondta még ebben az időben Jetta grófné.)</p>
				<p>De egy napon távirat érkezett és azóta megváltozott minden.</p>
				<p>A kishivatalnok elbúcsúzott Moffot Jeromostól s kőszenétől, s egyenesen Párisba
                    utazott. Ám Londonban magához édesgette Crookineck Tóbiást, Westminster herceg
                    első komornyikját, aki, - úgy hallotta, - a nagyúr fogalmának minden
                    csinját-binját tapasztalatból és ihletszerüen is tökéletesen tudja. Ezt a
                    megfizethetetlen embert fogadta ő meg, hihetetlen fizetésért, - a nagyúri módhoz
                    illő nagyúri „tempók” tanítójának. Igen, ezt cselekedte. És nagyon bölcsen
                    cselekedte, mert ma már Idali Ákos a leglevesebb barackot is úgy fogyasztja el,
                    mintha az csak egy darab száraz ementáli lenne a villáján; sőt a legkeményebb
                    páncélú rákkal is úgy elkészül, hogy a páros viaskodásnak még csak látszatát sem
                    kelti. De ez mind eltörpül ahhoz a bámulatos ügyességhez, ahogy ő reprezentál.
                    Elismeri egész Magyarország, hogy ez egyszerűen imponáló.</p>
				<p>És ez az, amire Idali Ákos ifjúsága óta vágyik: imponálni. Még óriási vagyonának
                    is, - amiről különben igen szeret beszélni, - főképpen emiatt örül. Átlagban
                    véve nagyon meg lehet elégedve az eredménnyel...</p>
				<p>Határozottan imponál, de - és ezt folyton érzi, - nem mosolymentesen. És ez fáj.
                    Hány álmatlan éjjelt virrasztott át e miatt, de nem jött a nyitjára. Pedig, mily
                    egyszerű! Mindössze abban áll az, hogy Ákos gróf a reprezentálásban virtuóz,
                    ámde: nem művész. Nem, nem az! Mert nincsenek hibái.</p>
				<p>Nála minden, amit ad, s minden, amivel magát körülveszi, tökéletes. Kezdve azon,
                    hogy az ő asztalához kerülő eper két akkora, mint aminőt valaha láttunk, hogy
                    lovai drágábbak, s hogy Henry Clay külön neki gyártja a legszélesebb
                    nyakravalóval ellátott szivarokat, végig a lószerszám tenyérnyi vert arany
                    címeréig, minden, de minden, ami az övé, ami az ő gazdagságát hirdeti,
                    valamiképpen legdrágább. Legjobb. Legszebb. És ezt az emberek nem igen hagyják
                    szó nélkül, mosoly nélkül a fejükhöz dobáltatni.</p>
				<p>De azért természetesen mindenki örül, ha az Idali Ákos palotájába hivatalos. Mert
                    ma már úgy áll a dolog, hogy akit Idali Ákos meghív, az „bent van”. Akit azonban
                    nem hív meg, azt nem tekintik a társasághoz tartozónak, legyen bár annyi őse,
                    mint a Mikádónak.</p>
				<p>Mégis volt egy valaki, akiről tudta, hogy a lelke legmélyéből lenézi őt és ez
                    minden diadalát megkeserítette. Ezért lesve-leste az alkalmat, hogy özvegy Idali
                    Pálné grófnét, - aki született Yxenstein Leontine hercegnő, - alaposan
                    lekötelezze. Nem pénzzel és ajándékkal, mint eddig. Nagyon jól érezte, hogy
                    ezzel csak fokozza a büszke asszony elkeseredését, - de a szívére vágyott hatni,
                    mint hű tanácsadó, mint leggyöngédebb rokon.</p>
				<p>Végre elérkezettnek vélte az időt:</p>
				<p>- Irj Leontinenak, - rendelte egy nap feleségének. - Elinor ma lett tizenkilenc
                    éves, nagyon itt az ideje, hogy bemutassák. Hívd tehát meg őket erre a télre,
                    ide a palotába.</p>
				<p>- De hátha nem fogadja el Leontine?</p>
				<p>- Mit? A meghívást? - támadt rá a gróf. - Azt csak bízd rám, édesem! Jobban
                    ismerem én a férjhez adandó leánnyal megáldott anyákat, mint te. Hidd el, sokkal
                    jobban!...</p>
				<p>És úgy látszik, igaza volt, mert levelére köszönő távirat jött, s két hét
                    multával a várt vendégek is megérkeztek. S most rögtön ki fog nyilni az ajtó...
                    Lám, már itt is vannak.</p>
				<p>- Kedves, kedves cousine! - örvendezett a gróf. - Isten hozott nálunk. És te
                    Elinor? - fordult a nyulánk, de még kissé szögletes leányhoz. - Mekkora leány
                    lett belőled! És nem is vagyunk csúnyák... De nem ám!... Leontine, gratulálok, -
                    súgta. - Du hast uns da ein kapitales Mädel gebracht!</p>
				<p>Leontine hercegnő egyelőre csak néma kézszorítással és a véletlenre bízott
                    mosolygásokkal válaszolt. Szólni azonban nem birt. Később, amikor végre leküzdte
                    fölindulását, azt mondta, hogy túlságosan szaladt volt a lépcsőn, s a jelenlévők
                    mind úgy viselkedtek, mintha ezt el is hinnék. Mert hiszen itt történt, éppen
                    itt, ebben a gyönyörű gobelinekkel kárpitozott szobában, melynek nagyúri pompája
                    úgyszólván elszigetelte őt a külvilágtól, - itt történt, hogy férje halálát
                    hírül hozták neki.</p>
				<p>Egy rosszúl kiszámitott ugrás síkos, alattomos talajon, a megriadt ló önkéntelen
                    rugása, amikor föltápászkodni igyekezett, és Idali Pál grófot úgy találták meg
                    vadásztársai, összeroncsolt koponyával.</p>
				<p>Meghalt anélkül, hogy fiatal feleségéről, alig két éves kis leányáról
                    gondoskodhatott volna.</p>
				<p>És akkor egyszerre, mintha földből nőtt volna ki, előállt az a félig elfelejtett,
                    - soha komolyan nem vett horgosorrú ember, aki magát Idali grófnak merte
                    nevezni, - s aki eddig egy külföldi vállalatnál kereste kenyerét. Előállt és
                    követelte jogát.</p>
				<p>De Leontine hercegnő nem engedte magát, csak úgy az első szóra, tulajdonából
                    kiforgattatni. Pört indított. Érvelt. Be akarta bizonyítani, hogy a
                    hitbizományhoz csakis az ő leányának, az utolsó Idali grófnőnek lehet joga, nem
                    pedig annak, aki magát Idali Ákosnak meri nevezni, s aki tulajdonképpen még a
                    Rosenzweig Rebeka és a Gemesch Ármin törvényes házasságában született.</p>
				<p>- Hiszen amikor az a fiú a világra jött, az öreg Idali Kristóf még nem is ismerte
                    azt az intrikus zsidónőt, - magyarázta fűnek-fának. - Igaz, - vallotta be
                    kelletlenül, - később örökbe fogadta a gyermeket, mert elhitették a vén
                    trotlival, hogy joga van hozzá...</p>
				<p>Idali Ákos pedig azzal felelt, hogy Leontine hercegnőt mindenféle
                    vagyonelkezeléssel stb., stb. vádolta.</p>
				<p>Évekig húzódó rút és kegyetlen pör volt. De végre is Pál gróf özvegye lett a
                    vesztes. És ekkor elkövetkezett az a borzasztó pillanat, amikor Leontine
                    hercegnőt és kis leányát szó szerint kilakoltatták a palotából. Sőt át kellett
                    adni azokat a mesébe illő ékszereket is, amelyek a hitbizományhoz tartoztak.</p>
				<p>Ami azután következett, a megaláztatások és nélkülözések hosszú kálváriája
                    volt.</p>
				<p>A szerencsétlen asszony hontalanul, mindenkivel meghasonolva, bolyongott egyik
                    országból a másikba.</p>
				<p>És ő, aki öt éven át mint Idali Pál felesége iskolát alapított a fényűzésben és
                    akinek természetesen fogalma sem volt arról, hogy mi a lemondás, mi a
                    pénzbeosztás, lassacskán rákényszeredett mind a kettőre. (Csak a lemondást
                    bírta valamiképpen megtanulni - a pénzzel való bánást azonban soha.)</p>
				<p>Oh, hogy gyűlölte akkor azt az embert, aki idáig juttatta.</p>
				<p>De tizenhét év nagy idő.</p>
				<p>S ha az akkor támadt érzelmek lényegükben nem is, de külső megnyilatkozásuk
                    tökéletesen átalakult. Eltompult. Megkopott. Megszelidült. Elsekélyesedett.
                    Idali Pál özvegye ma már nem harciasan állt gyűlölt rokonával szemben, de a
                    társadalmi formák udvariasságába fullasztott titkos megvetéssel.</p>
				<p>Évekkel ezelőtt gőgösen utasította vissza sértő nagylelkűségét. De lassan-lassan
                    az élet viszontagságai s főként leánya iránti szeretete megtanították az
                    okosságra, a megalkuvásra. Ezért ma már egész természetesnek veszi, sőt
                    követelőzve el is várja, hogy az idalkürti uradalom pénztárnoka pontosan küldje
                    a szokásos néhány ezer korona pótlékot.</p>
				<p>Idali Ákosné ellen nem volt alapos kifogása. Még azt is beösmerte róla, hogy
                    „igazán jó, ártatlan teremtés szegény”. De mégse vágyott vele szoros barátságba
                    kerülni, mert Jetta grófné csak Vukovák-leány. Az öreg Vukovák Vazul leánya. Az
                    öregről pedig mindenki tudja, hogy kettős életet él e hazában, - egy titkosat és
                    piszkosat, mint pánszláv agitátor, s egy kényeset és fényeset, mint magyar
                    földbirtokos.</p>
				<p>De amikor Leontine hercegnő megkapta az Idaliék meghívását, rögtön belátta annak
                    minden előnyét, úgy zsebére, mint leányára, s ezért kapva kapott rajta.</p>
				<p>- Nem képzeled mama, milyen kiváncsi vagyok az Idali-palotára, - vallotta Elinor,
                    mialatt a vonat Budapest felé röpítette őket... - Vajjon milyen lesz az én
                    szobám?</p>
				<p>- Fogadok, hogy valami udvari lyuk! - felelt anyja rossz kedvvel. - De mindegy. A
                    fő, hogy onnan járva a világba, senki sem fog tőlünk viszonzást várni.</p>
				<p>- De mama, - aggódott Elinor, - hátha akkor majd nem is hívnak?</p>
				<p>- Attól nem félek. Különben is Jetta nénéd azt írja, hogy ők két nagy bált adnak
                    a kedvedért.</p>
				<p>- Mily aranyos tőlük!</p>
				<p>- Nem kutatom, hogy miért teszik, - felelt Leontine szárazon, - de jól teszik.
                    Szükségünk van erre.</p>
				<p>- Miért? - érdeklődött a kis leány. De anyja adós maradt a felelettel. Hiszen nem
                    mondhatta meg, így minden előzetes bevezetés nélkül, hogy férjet kell keresni.
                    Mentől előbb. És mentől gazdagabbat.</p>
				<p>Pedig az megdönthetetlen szilárd alapja volt minden további tervezgetésének.</p>
				<p>Mert különös, bármily keserves csalódásokat mért ő reá a sors, - vagy talán éppen
                    a csapások következtében, Leontine hercegnő egy pillanatig se gondolt arra, hogy
                    leánya csupán szíve sugallatát, s nem a józan ész tanácsát követve mehessen majd
                    férjhez.</p>
				<p>Ha úgy adja a szerencse, hogy a kettő egyesül, annál jobb. De ha nem, kész lett
                    volna bárminő szigorra, sőt kegyetlenségre is, csakhogy leányát egy szegény
                    emberrel való házasélettől megmentse. Többször említett is ilyesfélét, de mivel
                    Elinor teljesen értelmetlenül nézett reá, s kérdései világosan mutatták, hogy
                    sejtelme sincs az élet szigoráról, követelményeiről, szegény anyja csupa
                    szeretetből, irgalomból visszatartotta magát, hogy ebbe az érintetlen fehér
                    lélekbe a számítás vörös tintájával irkáljon széljegyzeteket. Pedig be nagyon
                    vágyott reá, annál inkább, mivel nagyon betegnek tudta magát. Ezért hálás volt
                    Jetta grófnénak, hogy teázás közben ebbe az irányba terelte a társalgást.</p>
				<p>- Elinor - szólt a hugához, aki Idalival beszélgetett, - gyere csak ide, hadd
                    nézzelek meg jobban... Édes Ákos, ugy-e nem bánod, ha...</p>
				<p>- Kérlek, kérlek, - udvariaskodott a férj. - Nekem úgyis mennem kell. - S ezzel
                    rögtön kezet csókolt a hercegnőnek, Elinornak az állát csipte meg búcsuzóul.
                    Feleségének pedig egy pajtáskodó „pá-pá”-t intett.</p>
				<p>Jetta grófné megkönnyebbülve nézett a bezáródó ajtóra. Mindig jobban érezte
                    magát, ha férjét távol tudta.</p>
				<p>- Hála Istennek! magunk vagyunk, - sóhajtott most is, mialatt ismét Elinorhoz
                    fordult. - Igazán szép kis baba vagy édes! - mondta jóságos örömmel, s
                    megveregette a leányka vállait. De ekkor egyszerre elkomolyodott és
                    szemrehányóan nézett Leontinere.</p>
				<p>- Ejnye de sovány? Ugyan miért nem hizlaltad föl egy kicsit jobban, mielőtt
                    lehoztad?</p>
				<p>Leontine nagyot sóhajtott, de egy cseppet se vette rossznéven, hogy
                    kannibál-szempontokból mérlegeljék leánya értékét.</p>
				<p>- Hallod Elinor?! - kiáltotta panaszosan. - Hányszor mondtam!... De mit
                    csináljak? Se diót, se mandulát nem eszik, az édességet meg éppen ki sem
                    állhatja.</p>
				<p>- Rosszul szoktattad. Nézd, hogy kiállnak nyakán a csontjai.</p>
				<p>- De hisz ez most divat, - védekezett az anya.</p>
				<p>- Divat, de meddig?! Különben - bölcselkedett Jetta grófné jóindulattal, - én
                    mindig azt tanácsolom a mai fiatalembereknek, hogy ha már házasodnak, ne húsra
                    és zsirra, de csontra és vérre házasodjanak... Mert hej! sokat rontott a magyar
                    faj tisztaságán az, hogy a mult generáció ezt a parancsolatot oly gyakran
                    mellőzte.</p>
				<p>- Tökéletesen igazad van, - hagyta rá a hercegnő, - mialatt azon tünődött, hogy
                    Jetta grófné igazán csak 120 kiló-e, ahogy ő mondja, vagy 130, mint ahogy
                    komornái mondják. De legott elterelődött figyelme a tárgyról, mert Jetta grófné
                    egy írást vett elő.</p>
				<p>- És most, - súgta sokat igérő szemhunyorgatással, - és most beszéljük meg egy
                    kicsit terveinket.</p>
				<p>- Nagyon jó vagy édes Jetta...</p>
				<p>- Na de ez csak természetes... Először is édes Leontine, - mivel én mindenre
                    szoktam gondolni, - összeállítottam egy jegyzéket...</p>
				<p>- Elinor, - rendelte, - itt van nesze. Olvasd csak föl.</p>
				<p>- Parancsára kedves néni, - de mi ez?</p>
				<p>- Csak olvasd.</p>
				<p>Elinor kiváncsian nézett az írásba.</p>
				<p>- Hangosan, hangosan, - rendelte Jetta grófné türelmetlenül.</p>
				<p>De Elinor néma megbotránkozással tekintett hol reá, hol a papirra, hol
                    anyjára.</p>
				<p>- Olvasd hát! - kiáltotta az, s Elinor szó nélkül engedelmeskedett.</p>
				<p>- Csákváry Elemér gróf, - kezdte az olvasást, - 10.000 hold, 1 millió és 750.000
                    korona adósság.</p>
				<p>Jetta grófné olyan mozdulatot tett kezével, mintha vizes hajszálat akarna róla
                    lerázni.</p>
				<p>- Nem ér semmit. Tovább, - parancsolta.</p>
				<p>- Dolhay Péter báró, 5000 hold, 800.000 korona adósság, de
                    három vén leány nagynénje van, á 300.000 korona.</p>
				<p>- Ha katolikus leányt vesz feleségül, valamennyit megörökölheti, - szurta közbe
                    Jetta grófné.</p>
				<p>- Ez nagyon bizonytalan, - mondta a hercegnő elutasítóan.</p>
				<p>- Magam is úgy vélem, - felelt Jetta grófné. - Tovább Elinor, tovább...</p>
				<p>- Sémpery Pál és Sémpery Péter bárók... Ikrek.</p>
				<p>- Pfui...</p>
				<p>- Miért „pfui”? - kérdezte Leontine meglepetve.</p>
				<p>De Idali Ákosné szemrehányó tekintettel felelt:</p>
				<p>- De Leontine?! Csak képzeld el mennyi immorális komplikáció állhat elő abból, ha
                    egy leány olyan egyforma két ember egyikéhez...</p>
				<p>- Értem... értem... Persze. Elinor, folytasd.</p>
				<p>De a fiatal leány ekkorra már tüntetőleg összehajtotta az ívet, s igen
                    határozottan jelentette ki, hogy „egy betűt se, amíg meg nem mondjátok, hogy ez
                    mi, s mire jó”.</p>
				<p>- Hát Istenem, - a Park-Klub s Nemzeti Kaszinó névjegyzéke, - vonogatta vállát
                    Jetta grófné.</p>
				<p>- De kedves néni...</p>
				<p>- Mon enfant, - szólt reá anyja szigorúan. - Je n’aime pas quand tu fais la béte.
                    Láthatod jól, hogy egy kis tájékoztató a házasulandó urak vagyoni állásáról.</p>
				<p>- Ez csúnyaság! - kiáltá Elinor felháborodva.</p>
				<p>Idali Ákosné egy szempillantás alatt mellette termett és még idejekorán
                    visszamentette a kandalló tüzéhez szálló papirost.</p>
				<p>- Kisasszony! - mondta a hercegnő az ajtóra mutatva, - elmehet szobájába.
                    Ajánlom, hogy kissé gondolkozzék azon, minő tisztelet illeti meg anyját és
                    nagynénjét... Értette?</p>
				<p>Elinor szó nélkül hajtotta meg magát, és az ajtó felé indult. De meglátszott
                    minden mozdulatán, hogy csupa dac és fölháborodás lüktet ereiben.</p>
				<p>Anyja nem annyira haraggal, mint elszomorodva nézett utána:</p>
				<p>- Pedig még ma senkibe se szerelmes, - jegyezte meg magának, „és mégis...”
                    Hangosan pedig azt súgta sógornőjének:</p>
				<p>- Mennyi, de mennyi bajunk lesz még azzal az ideálista kis fejjel, amig okosságra
                    tanítjuk!...</p>
				<p>- Te vagy az oka... Miért nevelted így? És, - legalább, - beszéltél már neki
                    valaha pénzügyeidről?</p>
				<p>- Nem. Soha.</p>
				<p>- Na hát ez megbocsáthatatlan eljárás tőled!... Gondold csak, mennyivel nehezebb
                    az ilyesmit egyszerre elmondani... Ha lassan-lassan hozzászoktattad volna...</p>
				<p>- De így legalább tizenkilenc évig boldog volt. Nem nélkülözött.</p>
				<p>- Pedig ennek véget kell vetni. - Nélkülöztesd.</p>
				<p>- Most? Farsang közepén? De hiszen ez nem is lehetséges.</p>
				<p>- Igaz, igaz. Most a világ miatt is muszáj...</p>
				<p>- Na látod.</p>
				<p>- De Istenem, ne a komorna segítségét vond meg tőle, - sőt még a ruháit is
                    hozathatod Bécsből, - de... Különben lehetetlen, hogy máris észre ne vette volna
                    azt az óriás különbséget, amit... amit...</p>
				<p>Jetta grófné egyszerre görcsös köhögésbe tört ki, s egy bonbonniérben enyhítő
                    cukorkák után kezdett kotorászni.</p>
				<p>Leontine vállat vont.</p>
				<p>- Csak mondd ki nyugodtan: azt az óriás különbséget, ami a ti palotátok és a mi
                    kis klagenfurti lakásunk között van...</p>
				<p>- Leontine te egy páratlanul okos asszony vagy, - örvendezett Idali Ákosné
                    megkönnyebbülve... - Tehát igen... Lehetetlen, hogy be ne lássa... a...
                    a...</p>
				<p>- Kötelességét velem szemben... saját magával szemben?! És most át is megyek
                    hozzá. Megnézem...</p>
				<p>- És beszélj vele.</p>
				<p>- Beszélek. Jóéjt édesem. - Leontine hercegnő gyöngéden magához ölelte Idali
                    Ákosnét. - Jetta!... Igazán, nem is tudom, hogyan köszönjem meg... Nagyon hálás
                    vagyok...</p>
				<p>- Ugyan kérlek, szót sem érdemel... Jó éjt édesem...</p>
				<p>Jetta grófné hangos, cuppanós csókokkal viszonozta előkelő rokona hálálkodását...
                    Aztán, mikor már Idali Pálné csaknem az ajtóhoz ért, dicsekedve, meghatottan
                    kiáltá utána:</p>
				<p>- Aztán ne feledd kérlek, hogy pont tízkor várlak holnap este. Mert tudod, - az
                    én kedves, jó főhercegnőm pontos szokott ám lenni nagyon!</p>
				<p>Leontinet menten elöntötte a harag, de azért nem szólt semmit, csak magában
                    mormolta:</p>
				<p>- Az ő főhercegnője - nagyszerű! Tehát Vukovák Jettának van főhercegnője...
                    Vérlázító. Egyszerűen vérlázító.</p>
				<p>De ahogy a hosszú folyosók le- s fel-lépcsői végre lakosztályához vezették,
                    egyszerre egészen más gondolatok tolultak előtérbe; - gyanakvó, lenéző
                    pillantással nézett ki az ajtóval átelleni ablakon. Egyenesen az udvarra látott
                    onnan. Most ott a kikopott egyenetlen kövezeten szénportól, istállószeméttől
                    piszkos hócsomók gubbaszkodtak. S mivel a szemközti épületből hosszában
                    kiszélesedő fénysávok vágódtak reájuk, - a téli éj irgalma semmit se rejtett el
                    rútságukból.</p>
				<p>- Éppen az istálló fölött lakunk. Ezt mindjárt gondoltam, - jegyezte meg magában
                    a hercegnő sértődve. Majd ideges kézzel nyitott nappali szobájába, de itt se
                    valami kellemes látvány fogadta, mert az a helyiség, melyről Idali Ákos már
                    hetek óta csak úgy beszélt, hogy „Cousineom, Yxenstein Leontine hercegnő
                    boudoirja”, - igazában egy ütött-kopott bútorokkal telerakott óriás szoba volt,
                    - ám a lakályosság legkisebb nyoma nélkül. Pedig volt ott sok minden drágaság.
                    Cifra aranykeretes tükör a falon, kunkorlábú asztalok itt is, ott is, selyemmel
                    bevont székek és zsölyék sokasága. De milyen kopott selyem és milyen merev
                    zsölyék!</p>
				<p>Mintha csak az ötvenes évek kényelmetlen és izléstelen bútorzatából kiállitást
                    rendezett volna itt egy rakoncátlan kobold. Különösen amikor azt a csupa fa,
                    csupa láb kanapét ide rakta, amely olyan, mintha egy régi-régi nagyúri
                    karszéknek és egy vármegyei deresnek a törvénytelen leszármazottja lenne.</p>
				<p>Bizony ezeken a bútorokon se ülni, se feküdni nem eshetett jól senkinek. De
                    Leontine hercegnő mégse azért utálta őket olyan mód fölött, hanem mert széphez
                    szokott szemének fájt, ha rájuk nézett. Mert nincs sértőbb látvány, mint a
                    kopott banalitás, legkivált, ha cifra.</p>
				<p>De Idali Pál özvegye még másért is gyűlölte őket. Azért, mert nagyon jól tudta,
                    hogy reájuk van utalva, hogy nagyon előnyös reá és leányára nézve, ha Idali Ákos
                    palotájából lépnek a világba.</p>
				<p>És mind ettől a megaláztatástól, mind ettől a gondtól, mind ettől a szenvedéstől
                    csak egy menekvés van, - a pénz, - a vagyon.</p>
				<p>Oh, ha még egyszer gazdagnak érezhetné magát!... De ennek vége. Lehetetlen. Hanem
                    a leánya, Elinor. Az a szép, minden Isten áldásával megáldott bájos gyermek, aki
                    előtt még - (be jó ezt tudni!) - aki előtt még nyitva az élet. Nem. Igaza van
                    Jettának, nem szabad őt tovább is álmodni hagyni. Ébredjen föl. Ösmerje meg
                    helyzetét a világban. Előnyeit. Céljait. De mindenekfölött tudja meg, mily
                    veszélyek leselkednek az álmok nyomában...</p>
				<p>Csak egyet ne tudjon meg, amíg nem muszáj, - határozta el Idaliné visszafojtott
                    zokogással, - azt, hogy nekem már nincs sok időm az ő szerencséjére várni...
                    mert én... Nem, nem. Ezt az egyet nem árulom el. Pedig ez talán sarkalná... De,
                    mégse... Hátha mégis megengedi az Isten, hogy leányom lakodalmát megérjem!...
                    Szinte azt szeretném, ha a szíve nem is szólalna meg... fűzte szomorú
                    gondolatait tovább.</p>
				<p>- Hiszen az enyém se szólalt meg soha, - mondotta a foga között dicsekedve,
                    daccal. Mégis ijedve nézett körül, hogy nem hallotta-e valaki.</p>
				<p>Mert különös, most, hogy el akart a leányának mondani mindent, egyszerre gyávának
                    érezte magát. Gyávának, mert ez a vénülő asszony keserű önsajnálattal ösmerte be
                    saját maga előtt, hogy ez a „minden” amiről ő vallhat, nem a vonagló szív
                    tragédiáit, diadalmas szégyenét, vagy kéjes lemondását foglalja magában, hanem
                    csupán az üres zsebek kicsinyes komédiáját.</p>
				<p>Most, hogy tizenkilenc éves leányát a világba, a fénybe, a szerelem lehetőségéhez
                    vitte, hajtotta, most látta meg a saját életének egész szürkeségét, helyre nem
                    hozható sivárságát.</p>
				<p>Férjhez adták őt, a nagy fényüzéshez szoktatott szegény leányt, egy gazdag
                    emberhez, aki teljesen közönyös volt előtte, amikor hozzáment, s teljesen
                    undorító azután. Mert elmondhatja, hogy ötéves házassága alatt Idali Pált
                    sohasem látta józannak. Ha nem szerelemtől, - ég tudja kiért, - úgy egész
                    biztosan más valamitől: bortól, kártyától vagy börzeszenvedélytől volt részeg.
                    Még egyetlen fiok halála se rázta föl örökös kábultságából, ha csak azt nem
                    nevezzük annak, hogy míg addig örömében dorbézolt, most, - így állította
                    legalább, - bánatában cselekedte ugyanazt.</p>
				<p>De a mellőzött asszony sohasem gondolt kárpótlásra, még csak szeszélyből sem.</p>
				<p>Amikor pedig özvegy lett, perek, pénzzavarok, ráncot rakó, szürkehajat szaporító
                    örökös női bajok kínozták. És azok az utált kicsinyes, folytonosan idegesítő
                    izgalmak, úgyszinte az újra meg újra fellépő rosszullétek, még csak időt se
                    engedtek volna a kellemes izgalmakra.</p>
				<p>Idali Pálné dühvel, gyűlölettel gondol a letelt hosszú évekre, melyek csak
                    nyomokat hagytak és nem emlékeket.</p>
				<p>Ejh, mire való minderre gondolni, mikor már úgy is eljárt az idő, s közeledik,
                    ijesztő gyorsasággal közeledik a nagy pihenés!...</p>
				<p>Egy kötelessége azonban még van az életben, s ezért szeretné, hogy ne teljék oly
                    gyorsan az idő. Ezért szeretne fukarkodni minden percével: Igen, Elinort férjhez
                        kell, hogy adja.</p>
				<p>- Elinor! - szólt be tehát a mellékszobába, - gyere be kérlek. Szeretnék veled
                    komolyan beszélni.</p>
				<p>- Mamám, édes drága mamám, haragszol? - jött feléje bátortalan, engesztelő
                    kedveskedéssel.</p>
				<p>- Miért haragudnám? Hja igen?! - Jetta nénéd miatt? Már egészen el is feledtem.
                    De valld be, hogy nem szépen viselted magad?</p>
				<p>- Igen. Belátom. De tőle se volt szép, azt a csúf utálatos írást a kezembe
                    adni.</p>
				<p>- Nem lehetetlen, hogy holnap magad kéred el tőle.</p>
				<p>- Én? De mama!... Nem, soha. Inkább...</p>
				<p>- Egy szót se többet, te kis puzduri! - Idaliné igyekezett tréfára ütni a dolgot.
                    - De most gyere, ülj ide mellém, s mielőtt fogadkoznál, hallgasd meg azt, amit
                    mondani akarok.</p>
				<p>S mivel Elinor még mindég kipirult arccal, haragos tekintettel állt előtte,
                    gyöngéden maga mellé húzta a pamlagra és halk, szomorú hangon beszélni
                    kezdett.</p>
				<p>Elinor pedig meglepetve, meghatva és halálra rémülve hallgatta.</p>
				<p>Egyszer se szakította félbe, csak olykor-olykor bólintott egy-egy mindent megértő
                    igent, vagy szorította bensőbben a kezében tartott kezet. De egy hang se jött
                    száraz ajakára.</p>
				<p>Anyja néha azt hitte, hogy oda se hallgat.</p>
				<p>Pedig dehogynem. Csakhogy Elinor úgy érezte, hogy azok a suttogva kiejtett
                    szavak, melyek kiapadhatatlan sokaságban esnek, hullanak a lelke mélyére,
                    egytől-egyig olyanok, mintha apró, éles, szürke kődarabok lennének, s azok most
                    estükben, rendre-rendre tördelik, temetik leányos álmainak legislegszebb
                    virágait.</p>
				<p>- Lehetek-e valaha boldog, ha józan számítástól és nem a szerelemtől várom
                    boldogságomat? - kérdezgette magától inkább sejtelmes megilletődéssel, mintsem
                    öntudatos leszámolással. Hiszen a szerelmet csak hallomásból ismerte. Mégis,
                    mostanig meg volt győződve, hogy az is és a boldogság is ott vár reá valamelyik
                    budapesti palotában. És most?</p>
				<p>Szegény kis Elinor! Úgy ült még tegnap este a vonatban, mint amilyen érzelmekkel
                    hódító Vilmos az angol part felé induló gályára lépett, és most egyszerre minden
                    átmenet nélkül úgy érezte magát, mint egy hajótörött.</p>
				<p>- Igen. Mint egy hajótörött! - ismételgette zokogva, még sokkal azután is, hogy
                    anyja magára hagyta.</p>
				<p>Mert, oh milyen szerencsétlennek, milyen kifosztottnak érezte magát!
                    Végiggondolta mindazt, amiért élni érdemes. És úgy találta, hogy neki semmi, de
                    semmi nem maradt meg belőle.</p>
				<p>Az ő korában t. i. sem örömmel, sem bánattal nincs megalkuvás. Ezért, ha ő azt
                    mondta magáról, hogy ő egy hajótörött, hát akkor szívestől, lelkestől meg volt
                    győződve arról, hogy az, mert a hajó elsülyedt kincsestől, mindenestől.</p>
				<p>Igy történt, hogy mire az első bál napja elkövetkezett, Elinor már nem úgy várta
                    a vendégek érkezését, mint ahogy egy héttel előbb várta volna, - bolondul
                    boldogan, s mégis remegően, lámpaláztól gyötrötten, sejtelmekkel küzdve, - hanem
                    mint egy öntudatosan szép leány, aki tisztában van helyzetével s tudja, hogy
                    neki férjhez kell menni, mentől előnyösebben.</p>
				<p>De mentől későbben!... biztatta magát titkon, nem is gyanítva, hogy szegény anyja
                    minden este, minden reggel azzal végzi imáját, hogy: „Csak mentől előbb!”</p>
				<p>Idaliné azonban oly hősiesen öltözködött, virrasztott, s járt palotáról-palotára,
                    hogy senki se képzelte igazán betegnek. Elinor legkevésbbé.</p>
				<p>A szép „új leány” különben mindjárt az első bálon meghódította az „arany
                    ifjúságot”. Nem csupán azokat, akik táncolnak (ezek tulajdonképpen nem is
                    számítanak, hiszen ezeknél rendszerint még csak a láb nőtt ki a gyermeksorból),
                    de azokat is, akiknek már szerencsésen ritkul a hajuk, s akiknek halántékán apró
                    ráncocskák runái őrzik az életörömök titkos széljegyzeteit. A harminc éven
                    túl, de negyven éven innen lévők díszes csoportja ez. Az ő soraikból kerülnek ki
                    az úgynevezett „érdekes emberek”, akiknek életcéljuk rendszerint abban
                    nyilvánul, hogy szép asszonyok jelenében a többé-kevésbbé „viharos” multat
                    előkészítsék. Fiatal lányokkal azonban csak nagyon ritkán foglalkoznak. Únják.
                    De meg túlságosan veszedelmes időtöltésnek tartják. Hiszen nem mindegyik olyan
                    ügyes, mint Lábody Antal, aki húsz üveg pezsgőbe mert fogadni, hogy a kis Miza
                    comtesse a farsang végére meg fogja őt, - Lábodyt kérni, s bár a fogadást
                    kétséget kizárólag megnyerte, - Miza comtesse a mai szent napig se került még
                    főkötő alá.</p>
				<p>Pedig tudják ezek az urak nagyon jól, hogy minden mama vágyó álma, számítása őket
                    környékezi. Azt is sejtik, hogy előbb-utóbb lépre fognak menni, s ennek az
                    elkerülhetetlen sorsnak álmosan, unottan néznek elébe.</p>
				<p>Leánnyal szemben? Kegy, ha táncra kelnek. Áldozat, ha szólnak. És talán éppen
                    ezért olyan érdemes, olyan nagy diadal őket szóra hozni, őket lépre - bár, ha
                    csak cotillion-lépre is - csalni.</p>
				<p>Nem lehet az másképpen. Különben miért volna minden bálban éppen az ő frakkjuk
                    hajtókája füzértánc-jelvénnyel legsűrűbben kitűzködve? Pedig, hogy bújnak előle!
                    Ámde mindhiába. Álljanak bár széles oszlop mellett, vagy ötödik sorban, mégis
                    rajtuk ütnek, mégis kitarkítják.</p>
				<p>De az Idali-palota bálján megtörtént az a kisebbszerü csoda, hogy amint Elinort
                    megpillantották, három ilyen főbonz legott megelevenedett, és meditációja
                    magaslatából lecsörtetett a banális keringő forgatagába. Az egyik hogy Idali
                    Elinort négyesre kérje, a másik hogy a vacsorához vezesse, a harmadik, a
                    harmadik már éppen hogy elvesztette a fejét, mert lám, engedelmesen, még hozzá
                    mosolyogva tartotta az Elinor teáscsészéjét sokáig, sokáig.</p>
				<p>Mert a szép leány legalább egy negyed óra hosszat szürcsölgetett abból a teából.
                    Közbe ide is beszélt, oda is nevetett s ha visszatérve azt mondta türelmes
                    lovagjának, hogy „oh bocsánat!” ebben tisztán ki volt fejezve az, hogy: „igazán
                    sajnálom, de teljesen megfeledkeztem a létezéséről”.</p>
				<p>Igen. Ezt tette egy tizenkilenc éves leány, egy fő-fő bonzzal, Dolhay Péter
                    gróffal, s még az nézett úgy rá, mintha bocsánatért esedeznék.</p>
				<p>Ez aztán a diadal! Ez aztán a siker! És ami az Idali-palota bálján történt, az a
                    tél folyamán újra és újra megismétlődött. Míg végre egész Budapest, de egész
                    Magyarország megtudta, hogy van egy szépséges kis grófkisasszony a világon, aki
                    úgy szedi füzérre a férfi-szíveket, mint falusi gyerekek a pimpó virágát.</p>
				<p>Ez persze nem egészen úgy van. Valószínübb, hogy egy, legfeljebb két embernek a
                    szíve vonaglik igazán azon a szalagon. A többiek csak tettetik magukat, vagy
                    elhitetik magukkal, hogy az ő szívük is ott vonaglik. Mert még érzelem dolgában
                    is megnyilatkozik az emberekben a lappangó nyájhajlam, utánzási viszketegség és
                    sznobéria. Azon fordul meg a dolog, hogy mekkora tekintélyü, vagy inkább mekkora
                    presztizsü ember az, akinek a szíve igazán ott vonaglik; mert ha fő-fő bonzé,
                    akkor biztos, hogy számtalan utánzója (lehet, hogy öntudatlan utánzója)
                    akad.</p>
				<p>Elinor nagy sikereit is az biztosította, hogy Cserváry Albert (akiről eddig, - ég
                    tudja mi joggal? - azt a legendát suttogták, hogy úgy szórja tele az élete
                    útját összetört asszonyszívekkel, mint Hüvelyk Matyi kenyérmorzsákkal az erdei
                    mesgyét), nos kérem Cserváry Albert gróf, igazán halálosan beleszeretett a kis
                    Idali leányba.</p>
				<p>És Elinor?</p>
				<p>- Hát hiába! Ha még egyszer annyi vagyona lenne is, - felelt anyja faggatására, -
                    ő hozzá nem tudnék feleségül menni.</p>
				<p>- Szent Isten! De hát miért? - Leontine hercegnő sok izgalmat állt ki életében,
                    de ehhez hasonlót még soha. - Mi nem tetszik rajta?</p>
				<p>Elinor hangosan fölnevetett.</p>
				<p>- Mi? Hát minden. Azt beszélték róla, hogy egy ideálisan szép ember. S most
                    kisül, hogy egy satnya véznaság, aki még hozzá „tután” is beszél.</p>
				<p>- Mit csinál?</p>
				<p>- „Tután” beszél. Azt mondja, hogy „kédlem glyófné”... Meg azt, hogy
                    „tsütöltökön”... Hát csak nem lehet ilyen embert komolyan venni?</p>
				<p>- Szerencsétlen gyermek! De gondold meg! Tíz milliója van. Apja pedig
                    aranygyapjas.</p>
				<p>- „Djaplyas?” Nem bánom. Még se megyek hozzá.</p>
				<p>Semmi érvelés, vagy könyörgés sem használt. Leontine végül is Idali Ákoshoz
                    fordult panaszával. De az csak nevetett:</p>
				<p>- Úgy látszik a kis Elinor ösztönszerüleg követni fogja Darvin kiválasztási
                    törvényét, - felelte.</p>
				<p>Jetta grófné, aki eddig csak félfüllel hallgatott oda, most haragosan kapta föl a
                    fejét:</p>
				<p>- Hát éppen nem, - szólt oda a férjének. - Hiszen nem hallod, hogy nem akar
                    majomhoz menni?</p>
				<p>- Nem szeretem az ilyen rossz vicceket, - utasította rendre a hercegnő
                    szárazon.</p>
				<p>Idali unottan vont vállat.</p>
				<p>- Ugyan kérlek! Az olyan szép leány, mint Elinor minek is menne az első kérőhöz
                    férjhez. Ráér. Hidd el, nagyon ráér. Ugy-e kis leányom?</p>
				<p>De a beteg asszony türelmetlenül, indulatosan dobta oda a szót:</p>
				<p>- De csak menjen... akarom! - Majd elcsendesedve, csaknem alázatosan hajlott
                    Jettához, s remegő ajakkal súgta oda azt, amit hónapok óta maga előtt is
                    titkolt, de ami most mégis kisiklott a száján, mert annyira gyötörte, s annyira
                    félt a jövőtől:</p>
				<p>- Jetta az Istenre kérlek, segíts! Adjuk férjhez Elinort... adjuk férjhez mielőtt
                    meghalok!...</p>
				<p>Idaliné megrémülve, s ezért hangos kacagással palástolva, kapott a karjához.</p>
				<p>- Ugyan Leontine! hogy lehet így beszélni?</p>
				<p>- Mit mondtál? - érdeklődött a távolabb ülő Ákos gróf is.</p>
				<p>Elinor már az imént kiment a szobából.</p>
				<p>A hercegnő azonban mosolyogva felelte:</p>
				<p>- Semmit, semmit. Jetta megtiltom! - utasította rendre a szólni készülő
                    Idalinét.</p>
				<p>Jetta grófné csodálkozva nézett rokonára. De oly sápadtnak vélte, hogy valami
                    ürüggyel a mellékszobába csalta és itt egész komolyan kérdezte tőle:</p>
				<p>- Beteg vagy?...</p>
				<p>Leontine pedig némán bólintott igent. Majd lassan, szemét fáradtan lehunyva
                    suttogta:</p>
				<p>- Már régen... Évek óta... de most rohamosan...</p>
				<p>- Hivassak orvost? Gyere. Feküdj le...</p>
				<p>- Nem. Ne zavartasd magad édesem. Nem lesz az olyan gyors lefolyású. Régen tudom,
                    hogy így fog történni... De remélem, hogy kihuzom még ezt a telet... s hogy ezen
                    a télen... férjhez megy Elinor.</p>
				<p>- Vele most ne törődj. Jó dolga van... Szeretjük. De te...</p>
				<p>- Szeretitek, ugy-e szeretitek? - tört meg a büszke asszony, s hangja könyörgősre
                    változott.</p>
				<p>Jetta grófné pedig szótlanul, zokogva ölelte őt magához...</p>
				<p>Még soká sirdogáltak ott együtt, kéz a kézben, teljesen megértve, megszeretve
                    egymást. Sok mindent meg is beszéltek. Hogy a látszatot utolsó percig fenn
                    fogják tartani. Hogy se Elinor, se Idali nem fog gyanítani semmit, - s hogy
                    éppen úgy élnek, járnak-kelnek a világban, mintha betegségnek nyoma se volna, -
                    mert hiszen minden nap becses. Egy ilyen szép leánynál sohasem lehet tudni, hogy
                    ma vagy holnap, szalonban, jégen, vagy színházban fog-e találkozni azzal, aki
                    feleségül veszi. Ennek a találkozásnak lehetőségét pedig meg kell könnyíteni,
                    bármily áldozat, bármily szenvedés árán is.</p>
				<p>De hiába volt minden. Elmult a tél. A májusi szezon is lezajlott. Idali Pálné már
                    csak ágyban fekve rendelkezett, hogy a komorna milyen ruhát adjon leányára. Mert
                    követelte, hogy folytassa a világbajárást. A nagyon beteg emberek konokságával
                    gyakran kérte Elinort, hogy próbálja visszahódítani Cserváry Albertet.</p>
				<p>- De ha mondom, hogy lehetetlen, - nevetett ilyenkor a szép leány. - Cserváry
                    most Drugeth Klárának udvarol.</p>
				<p>- Hát más ki van? - faggatta a hercegnő növekvő aggódással.</p>
				<p>- Sokan, sokan, de senki! - felelt Elinor gondatlanul. S oly hálás volt a
                    sorsnak, hogy azt a gazdag „muszáj-embert”, akihez neki majd férjhez kell menni,
                    még nem vezette útjába.</p>
				<p>Oly jól mulatott. Olyan jó dolga volt. Az persze aggasztotta és szomorította is,
                    hogy a mama mostanság olyan sokat fekszik, de az ilyesmi már előbb is
                    elő-előfordult, ma is mondta az orvos, hogy egy bizonyos korban ez gyakori eset
                    az asszonyoknál.</p>
				<p>S az a jó Jetta néni olyan kedvesen ajánlkozik mindég a gardirozásra.</p>
				<p>Igen. Szép, nagyon szép az élet!</p>
				<p>Ebbe a derüs, napsugaras tavaszi hangulatba csapott le a bánat. A feketeszárnyu
                    első nagy bánat. Nem csupán a napsugarat oltotta ki (legalább hosszú időre), de
                    ezer olyan szálat tépett szét örökre, amely a fiatal leányt a teljesen
                    gondtalan, a holnappal nem törődő gyermek világával összekötötte.</p>
				<p>Ami ezután következett, az az élet iskolájának legsanyarúbb esztendejét járatta
                    vele.</p>
				<p>Kegyelemkenyéren maradt a gazdag rokonnál. Idali Pál árvája az Idali Ákos
                    palotájában.</p>
				<p>Igaz, maradt néhány ezer korona magánvagyona. De mit ért vele? hisz bármennyije
                    legyen is, egy húszéves leány mégsem tehet egyebet, mint hogy szép csendesen
                    meghúzódik a kegyesen kitárt védőszárnyak alatt.</p>
				<p>Meg kell vallani, hogy Idali Ákosné minden tőle telhetőt elkövetett, hogy védence
                    ne szenvedjen fölöslegesen. Jó szíve megértette vele, hogy az elkerülhetetlen
                    szenvedés is éppen elég volt arra, hogy azok a gyenge fiatal vállak néha-néha
                    roskadozzanak súlya alatt.</p>
				<p>Annál inkább, mert Idali Ákos nem volt az az ember, aki, lehet önkénytelenül, de
                    mégis érzékenyen ne sértegetne önérzetet, friss sebeket. Igy alig volt nap, hogy
                    gazdagságát valami formában szembe ne állitotta volna huga szegénységével, s
                    bőkezüségét úgyszólván ne ritkított betűkkel adta volna a porig alázott leány
                    tudtára.</p>
				<p>Elinor gyakran úgy érezte, hogy nem állja ki tovább. Különösen egyszer, amikor
                    bátyja előzetes megkérdezése nélkül mert kocsit rendelni, s erre olyan hatalmas
                    rendreutasítás viharzott feléje, hogy még a nagy csillárt is megrezgették a
                    felkavart hanghullámok...</p>
				<p>Elinor reggelig azon törte a fejét, hogyan és hová szökhetne. De a szürkület
                    józansága természetesen kiűzte agyából e lázadást.</p>
				<p>Hová is menne egy árva leány, aki tudja magáról, hogy semmihez sem ért, s akit
                    pici gyermekkora óta arra tanítottak, hogy vannak rosszulöltözött névtelen
                    emberek, s ezeket szánni kell, ezekhez jónak kell lenni, s alamizsnával ellátni.
                    De vannak többé-kevésbbé jól öltözött ismeretlen nevü emberek és ezeket nem elég
                    lenézni, hanem ezektől irtózni illik.</p>
				<p>A húszéves Idali grófnő még ott tartott, hogy anyjának e tanítását
                    megdönthetetlen igazságnak vette, s ezért még árvábbnak, még egyedülibbnek
                    érezte magát a sok százezer lelkű nagy városban.</p>
				<p>A gyászév immár rég letelt volt és Jetta grófné ismét bálokról, összejövetelekről
                    kezdett beszélni, s most már Elinor is vágyva vágyott olyan helyekre menni, ahol
                    jövendőbelijével találkozhatna. Mert belátta, hogy csakis férjhezmenetel árán
                    szabadulhat ki az Idali-palotából. De most is szilárd volt elhatározása, hogy
                    még szabadulása árán se fog soha olyanhoz menni, akihez legalább is vonzalmat
                    nem érez.</p>
				<p>Idali Ákos most már kevesebb lelkesedéssel adta meg az engedelmet a világba
                    járásra, mint három évvel ezelőtt, amikor az Yxenstein-rokonsággal szeretett
                    parádézni, de mivel az ő leánykája is tizenhetedik évébe lépett, belátta, hogy
                    Elinort mutogatni kell, mint ahogy ő mondta, - „mert túlságosan szép arra, hogy
                    a mi Zsozsónkkal egyszerre járjon”...</p>
				<p>- És most már, - adta ki a feleségének rendeletét, - igyekezz őt egy-kettőre
                    főkötő alá hozni, - értetted?</p>
				<p>- Hogyne, hogyne, - sietett Jetta grófné a szófogadó bólogatással.</p>
				<p>Elinor tehát ismét járni kezdett kisebb teákra, színházba, a jégre. De a gyorsan
                    változó leánysorban már csak elvétve találta meg három év előtti barátnőit. Új
                    arcok, idegen érdekek mindenfelé. Ha véletlenül Illésházy Berta nem kosarazott
                    volna ki néhány kérőt, akkor igazán senkije se maradt volna, akivel a „régi jó
                    időkről” elbeszélgessen. Igy is megérezte a muló idő szárnylegyintését, s
                    belefázott a szíve.</p>
				<p>- Jó lesz elmenekülni ezektől a távoli ismerősöktől! - határozta el, bár nem
                    körvonalazta magának azt, hogy mi módon.</p>
				<p>Egy késő februári délután ismét az Idali-palota ócska pipázójában ültek, mikor
                    Ákos gróf a feleségéhez fordult.</p>
				<p>- Mit szólsz a két Mikolayhoz?</p>
				<p>Elinor, aki a szoba másik végében egy képes folyóiratot böngészett, egyszerre
                    érdeklődni kezdett.</p>
				<p>- Miért mondja Ákos bácsi, hogy „két Mikolay?” - kérdezte. - Én csak egyről
                    tudok.</p>
				<p>- Hiszem. De ha ujságot is olvasnál, nem csak a nénéd híres „épouseur-lajstromát”
                    („Ákos!...”), akkor azt is tudnád, hogy Imre gróf nemcsak azért híres, mert a
                    jákóvári hitbizomány ura, de azt is tudnád, hogy unokafivére, Zoltán gróf is van
                    a világon.</p>
				<p>- Miről híres az? - kérdezte Jetta grófné unottan.</p>
				<p>- Csak tudod? - förmedt rá férje zsörtölődve. - Ez a két fiú, - magyarázta aztán
                    Elinorhoz fordulva, - úgy Imre, mint Zoltán tele van zsenialitással. Kitünő
                    szónok mind a kettő. Imre szerintem a nagyobb, úgy karakterben, mint észbelileg.
                    Amellett...</p>
				<p>- Milyenek? - szakította félbe Jetta grófné.</p>
				<p>Elinor egészen közel jött az öregekhez és szívdobogva leste az Idali feleletét.
                    Mert a mult héten, ezt nem tudja itt senki, a jégen valaki elsuhant mellette.
                    Egy pillanatra meg is állt és az Elinor elejtett boáját készségesen visszahozta
                    tulajdonosának. De aztán néma kalapemeléssel siklott el a közeléből.</p>
				<p>Várkonyi Elvira, akit megkérdezett, éppen azt felelte, amit az imént Idali gróf:
                    „Csak tudod? Hisz ki ne ismerné gróf Mikolayt!”</p>
				<p>Elinor akkor restelte bevallani, hogy nem ismeri, s ezért nem kérdezősködött
                    tovább, de most, hogy két Mikolayról hallott, be nagyon szerette volna megtudni,
                    Zoltán gróf volt-e a magános korcsolyázó vagy pedig Imre gróf.</p>
				<p>- Milyenek? - ismételte tehát, mivel bátyja még mindig nem figyelt kérdésére.</p>
				<p>- Milyenek?... Magasak. Barnák.</p>
				<p>- Hasonlítanak egymásra?</p>
				<p>- Csöppet sem. Imre csupa izom, Zoltán csupa ideg. Imre egészen Mikolay. Kissé
                    merev, a kegyetlenségig becsületes, míg Zoltánnak sok jutott a Jazomirovszkyak
                    szláv hajlékonyságából. Különben, minek magyarázzam? Rögtön meg fogod őket
                    ismerni, mert... Apropos Jetta, - fordult a gróf rendületlenül horgoló
                    feleségéhez, - ma estére huszan leszünk ebéden.</p>
				<p>- Ma?... De Ákos! Ilyen kíméletlenség, - csattant fel a grófné. - És te ezt csak
                    most mondod, félórával tálalás előtt?</p>
				<p>- Miért ne? - Idali láthatólag élvezte felesége izgalmát, fölháborodását. - Miért
                    ne? A szakács főz, én fizetek. Neked tehát csak föl kell öltözködnöd. Erre úgy
                    hiszem teljesen elég egy félóra. Vagy nem?</p>
				<p>Elinor futva ért szobájához.</p>
				<p>- Jolánta! - kiáltott széles jókedvében, - Jolánta. A halványkék ruhámat készítse
                    ki. De hamar! Szép akarok lenni... nagyon szép! - Magában pedig folyton azon
                    tünődött, Mikolay Imre hozta-e vissza az elveszett boát, vagy pedig Mikolay
                    Zoltán?</p>
				<p>Egy szempillantás véget vetett a tépelődésnek. Mikolay Zoltán különben is
                    mosolyogva emlékeztette a pár nap előtti véletlen találkozásra.</p>
				<p>Tehát nem Imre. Elinor egy kis csalódást érzett. Maga sem tudta miért, de örült
                    volna, ha az a Mikolay, akire pár nap óta mindig újra és újra gondol, a
                    „híresebb” Mikolay lenne. Ez az érzés még akkor sem mult el, amikor Imre gróf
                    tényleg előtte állt és kissé feszes, szögletes, bár tökéletes korrekt
                    meghajlással nyújtotta karját, hogy őt ebédhez vezesse.</p>
				<p>Míg Elinor hosszú keztyűinek lehuzásával elkészült, gyorsan szemügyre vette
                    szomszédját.</p>
				<p>Határozottan ez is nagyon szép ember volt. Talán szebb unokafivérénél,
                    mindenesetre férfiasabb; de Elinor mégis irigykedve nézett át az asztal tulsó
                    oldalára, ahol Illésházy Berta már is olyan jól mulatott Zoltán gróffal.</p>
				<p>- Az én Mikolaym, - gondolta sértődötten, - úgy látszik egyáltalán nem
                    szándékozik beszédbe ereszkedni velem.</p>
				<p>De mikor reá emelte tekintetét, egyszerre megbékélt sorsával, hiszen, lám, ha
                    némán ül is mellette, de szemével annyi hódolatot, lelkesedést tud kifejezni,
                    hogy a legkeményebb bálkirálynői szív is menten megolvadhat a láttára.</p>
				<p>Elinor egyszerre bátornak, nyertes játékosnak érezte magát.</p>
				<p>- Hogy van az, hogy még eddig sohasem találkoztunk? - kérdezte.</p>
				<p>- Nem járok világba, grófnő.</p>
				<p>- Unja?</p>
				<p>- A világért sem. De nem érek reá.</p>
				<p>- Olyan komolyan veszi a képviselőségét?</p>
				<p>- Természetesen.</p>
				<p>- Mulattatja is?</p>
				<p>Mikolay arcán a kedvetlenség árnya vonult el, de legott mosollyal felelt:</p>
				<p>- Politikát mulatságnak venni? Erre már igazán nem lennék képes.</p>
				<p>- Olyan nagy és szent dolog az?</p>
				<p>- Ha életcél, akkor igen.</p>
				<p>Elinor ajkába harapott. - „Milyen ostoba vagyok!” - dorgálta önmagát, s azon
                    törte fejét, hogy mivel tehetné jóvá hibáját.</p>
				<p>Pedig éppen a léha kis kérdésével hódította meg Jákóvár urát.</p>
				<p>- Milyen eszményi feleség lenne ebből! - határozta el és ujjongani szeretett
                    volna örömében. - Egy leány, aki Mikolay Imrétől egész naivan azt kérdezi, hogy
                    „mulattatja-e a politika?” Pompás! Isteni! Hála Istennek, hogy még ilyenek is
                    teremnek a haza virágos kertjében.</p>
				<p>És a grófnak egyszerre megoldódott a nyelve. Beszélt vadászatról, színházról,
                    utazásról. Csak politikáról nem esett többé szó közöttük.</p>
				<p>Ebéd után összekerültek ismét, Elinor, Berta és a két Mikolay.</p>
				<p>- Üljünk ide ebbe az ablakmélyedésbe, - indítványozta a kéneső elevenségű
                    Illésházy-leány.</p>
				<p>- Igen, üljünk ide.</p>
				<p>- Megengedi grófnő, hogy rágyújtsak?</p>
				<p>- Hogyne. Magam is.</p>
				<p>Mikolay Zoltán nevetve kinálta meg Bertát cigarettával.</p>
				<p>Imre ezalatt Elinorhoz fordult:</p>
				<p>- Ön is grófnő?</p>
				<p>Elinor egy kedves fejmozdulattal nem-et intett.</p>
				<p>Pedig hogy vágyott reá! De egy csalhatatlan ösztön, az eladó leány ösztöne, azt
                    súgta, hogy ne tegye. Ne most, Mikolay Imre előtt. S ha egy pillanatra rosszul
                    is esett a lemondás, bőségesen kárpótolta érte a gróf fölragyogó, hálás
                    arckifejezése.</p>
				<p>- Micsoda ósdi erények? - évődött Berta grófnő. - De persze... ugy-e? ez tetszik
                    magának? - nevetett Imréhez intézve szavait.</p>
				<p>- Kérem, kérem. Én nem nyilvánítottam semmiféle véleményt.</p>
				<p>- Kár is volna. Úgyis ismerjük a nagy férfiú konzervativ nézeteit.</p>
				<p>- Konzervativ, én?!</p>
				<p>- Talán bizony azt hiszi, hogy radikális?</p>
				<p>- Nem! De liberális... vagy ezt is kétségbe vonja?</p>
				<p>- Szegény Imre gróf! - kacagott föl Berta.</p>
				<p>- És maga? - fordult aztán Zoltánhoz.</p>
				<p>- Persze hogy én is.</p>
				<p>- Jézus Mária! Ilyen önámítás, - szörnyüködött az izgága kis grófnő. - Ugyan,
                    ugyan! Most már igazán szeretném tudni, mit hisznek önök magukról...</p>
				<p>Mikolay Imrét láthatólag bántotta ez a tiszteletlen hang, mellyel az
                    Illésházy-leány az ő politikai meggyőződését illette. Különben is irtózott attól
                    a gondolattól, hogy asszonnyal, - hát még leánnyal! - ilyes tárgyakról
                    beszéljen. - Milyen más az a szép szótalan gyermek! - jegyezte meg magának,
                    titkos hálával tekintve Elinorra.</p>
				<p>Berta kontesz azonban csöppet se törődött az urak elkedvetlenedésével. Nevetve,
                    harciasan nézett hol az egyikre, hol a másikra és folytatta támadását.</p>
				<p>- Igen. Hallottam, hogy maguk liberálisnak, pláne demokratának mondják magukat,
                    pedig ebből szó sem igaz. Nem, nem, nem. Egy szó sem.</p>
				<p>- Hát mik volnánk? - kérdezte Zoltán nevetve.</p>
				<p>- Feudális nagyurak...</p>
				<p>- Köszönjük a bókot.</p>
				<p>- Tán nincs igazam? Ön például, Imre gróf, meri tagadni, hogy lelke mélyén
                    sokszor vágyik a máglya...</p>
				<p>- Ohó! Nem is tudtam, hogy született mártirt lát bennem, - vágott szavába Imre
                    kelletlen mosollyal.</p>
				<p>- Persze, hogy annak látom, - felelt a kis grófnő. - Sőt tovább megyek s azt is
                    megmondom, hogy, mivel rossz sorsa a mi lapos, szürke, megalkuvó korunkba küldte
                    ide közibénk, hát gyakran olyan... olyan...</p>
				<p>- Hallom.</p>
				<p>- Hallhatja is! Olyan dunsztba elrakott martirnak érzi magát. Nos? igaz, vagy nem
                    igaz?</p>
				<p>- Van benne valami, - nevetett Mikolay hangosan, de fanyarul.</p>
				<p>Elinor elképedve nézett barátnőjére.</p>
				<p>Hogyan? Igy is lehet? Egy hitbizomány tulajdonosával? Egy híres politikussal? Ő
                    bizony ilyesmit sohse merne megkockáztatni...</p>
				<p>Bátortalanul, inkább hogy a beállt szünetet megszakítsa, szólt oda Bertához.</p>
				<p>- Vajjon Zoltán grófról hogy bizonyítod be, hogy „feudális?” - kérdezte.</p>
				<p>- Semmi sem könnyebb! - felelt az Illésházy-leány fölényesen. - Hisz ő egyszerűen
                    egy elkésett lovag. Neki valamikor a középkorban kellett volna élnie...</p>
				<p>- Igen. Akkor is Provenceban, - helyeselte Imre gróf.</p>
				<p>- Na, ugy-e? - diadalmaskodott Berta. - Gondolja csak Zoltán gróf, mekkora
                    szalag-gyűjteményre tehetett volna szert a courts d’amour-oknál.</p>
				<p>- Berta?! - szörnyüködött Elinor, s nagyon örült, hogy Charkontzky herceg
                    közeledése másfelé terelte a társalgást.</p>
				<p>Midőn az estély után egyedül volt ismét a szobájában, sokat gondolkozott
                    mindarról, amit hallott, ami új volt életében. A két Mikolay határozottan nagyon
                    mélyen bevésődött emlékébe. De melyik inkább? Nem tudta elhatározni, mégis
                    mintha alig észrevehetően bántaná az, hogy nem Zoltán a jákóvári uradalmak
                    tulajdonosa.</p>
				<p>- Pedig, ég tudja, hogy van, - tünődött - Imre grófban is van valami vonzó,
                    valami hatalmas. Mi az? Erő? Jellem? Nem tudom. De úgy érzem, hogy őt a világ
                    nagynak, vezérnek ismerné el még akkor is, ha egy fillérje se volna.</p>
				<p>És Zoltán gróf? - kérdezte magától már félig alva. - Zoltán gróf? Milyen édesen
                    mondhatja azt, hogy: szeretem!... - volt kérdésére a nem várt felelet,
                    messziről, messziről - az álomvilágból...</p>
				<p>Futótűzként terjedt el a nagy ujság Budapest előkelő szalonjaiban:</p>
				<p>„Hát igazán igaz?” „Menyasszony?” „A Mikolay Imre menyasszonya?” - „Mit? Elinor?”
                    „Aztán, van annak az Idali-leánynak valamije?” „Csak a bőre édesem, csak a
                    bőre!” - „Engedje megjegyeznem, kegyelmes asszonyom, hogy az gyönyörü!”... „Oh!
                    oh! Ilyet mondani?”... „Azt hallom, Idali Ákosék adják a „stafirungot”. „Igen.
                    Bécsben csináltatják.” „Bécsben?” „Természetesen. Vagy nem tudod, hogy Idali
                    Ákos a magyar iparvédő egyesület védnöke?” „Mikor esküsznek?” „Hat hét múlva.”
                    „Már?” „Hogyne. Mikolay itt akar lenni a delegáción.” „Mindig a politika!”...
                    „Kíváncsi vagyok, nem unja-e meg a fiatal asszony”. „Igazad van. Én legalább nem
                    vágynék nagy ember felesége lenni”... „Hát a másik Mikolay mit szól mindehhez?”
                    „Azt mondják, nem lehet ráösmerni, olyan bánatos”. „Nem is hiszem, hogy ha övé
                    lett volna a hitbizomány”... „Persze, persze... szerencsétlenségére nem az
                    övé”... „Még rászállhat”... „Isten ments! Hiszen ahhoz az kellene, hogy Mikolay
                    Imre fiú-örökös nélkül haljon meg...”</p>
				<p>Mindezt és még sok más badarságot hordtak össze, beszéltek még széltében, - csak
                    éppen azt nem kérdezte senki, boldog-e a szép menyasszony?</p>
				<p>Csodálatosképpen saját magát se kérdezte: oly biztosra vette, hogy az; hiszen
                    valóságos álomvilágban élt.</p>
				<p>Ki se fogyott a kellemes izgalmakból, meglepetésekből. Amerre járt, ahová nézett,
                    mindenki jó kívánságok özönével, hizelegve üdvözölte. Idali Ákos pedig egyenesen
                    a mesebeli amerikai nagybácsivá nőtte ki magát, - kielégített hiúsága első nagy
                    örömében. Nem volt nap, hogy hugát valami új ajándékkal, bőkezűséggel meg ne
                    lepte volna. Egy bankban nagy összegű hitelt nyittatott az Elinor nevére, -
                    természetesen Bécsben - s folyton biztatta: „Vegyél, vásárolj, rendelj, amire
                    kedved tellik! Hadd lássa a világ, hogyan adja Idali Ákos a hugát férjhez!” -
                    tette hozzá gőgösen kihuzva magát.</p>
				<p>A Jockey-klubban azonban közbe-közbe ekképpen őszintéskedett Fuldoky Kázmérnak:
                    „Szegény kis leány! egy szál ingben menne el, ha én nem élnék”. S boldog volt,
                    hogy adhatott az Idali Pál árvájának.</p>
				<p>De minden bőkezűsége eltörpült a vőlegényé mellett.</p>
				<p>Rég összehordott családi ékszereket, s a legszebbjét annak, amit Lalique és
                    Cartier modern képzelete drágakőbe, zománcba rögzített, mind, mind az Elinor
                    lábaihoz rakta.</p>
				<p>Csoda-e, ha a leány szivének gyorsabb dobogását, szemének örömteli fölragyogását
                    egész jóhiszemüleg szerelemnek minősítette?</p>
				<p>- Én vagyok a legboldogabb menyasszony a világon, - vallotta Bertának pár nappal
                    esküvője előtt. Aztán naivul tette hozzá: - Csak ne volnék szellemileg olyan
                    borzasztó messze Imrétől. Ez bánt. De ezen egész lelkemből igyekszem
                    változtatni.</p>
				<p>- Ne mondd? És hogy gondolod ezt elérni? - évődött az Illésházy-leány.</p>
				<p>Elinor egészen közel hajolt barátnőjéhez, s pirulva és csakis a titoktartás
                    legszigorúbb eskűje után súgta a fülébe:</p>
				<p>- Tanulok.</p>
				<p>- Most?... De mikor érsz rá?</p>
				<p>- Fél éjszakákat nem alszom. És hidd el, máris haladtam.</p>
				<p>- Hiszem, hiszem. De hát aztán mit tanulsz?</p>
				<p>Válasz helyett Elinor kinyitotta íróasztala fiókját s egy csomó könyvre
                    mutatott.</p>
				<p>- Megbolondultál? - hüledezett Berta s keresztet vetett, mert előtte jegyzetektől
                    elvaskosodott kötetekben Stuart Mill, Chamberlain, Walter Pater, Ostwald s még
                    más ilyes kemény dió feküdt békés egyetértésben.</p>
				<p>Elinor bosszúsan csapta be a fiókot.</p>
				<p>- Miért nevetsz? - kérdezte.</p>
				<p>- Dehogy nevetek, inkább sírni szeretnék, - felelte az idősebb leány. - Szegény
                    kis Elinor és te azt hiszed, hogy Mikolay Imre hálás lesz neked ezért a jó
                    igyekezetért?</p>
				<p>- Nem muszáj, hogy tudja... De ha majd ezeknek a könyveknek az olvasása folytán
                    jobban megértem azt, amit nagy beszédeiben elmond, - annak csak fog örülni? Nem
                    hiszed?</p>
				<p>- Őszintén, - ahogy én a magyar urakat ösmerem, nem.</p>
				<p>- Óh, Berta?! - ne mondj ilyet! - Én remélem, hogy Imre kivétel, hiszen ő
                    annyival különb, mint a többi...</p>
				<p>- Adja Isten, - felelt Berta, őszinte szeretettel ölelve meg barátnőjét. Aztán,
                    hogy kedvét visszavarázsolja, ő is fölírt neki egypár könyvcímet, melynek - úgy
                    mondta, - talán hasznát veheti.</p>
				<p>- És te ezeket már mind, mind olvastad? - csodálkozott Elinor.</p>
				<p>- Persze, hogy olvastam, ha nem olvastam volna, talán már régen férjnél
                    volnék.</p>
				<p>- Nem értelek.</p>
				<p>- Pedig nagyon egyszerű. Lásd az olvasás könnyen kifejleszt egy „circulus
                    viciosust”... Mert sokat olvasok, sokat gondolkozom. 
                    Mert sokat gondolkozom, válogatós lettem. S 
                    mert válogatós vagyok, engem nem választ senki. Ecco! De
                    azért, - hidd el, - cseppet se bánom, hogy úgy történt. Mert százszor inkább
                    választom az örök vénleányságot, mint egy olyan házaséletet, amelyben a férj
                    csak feleségnek tekintene és nem élettársnak.</p>
				<p>- Az borzasztó lehet! Óh, de én remélem, hogy Imre éppen úgy gondolkozik, mint te
                    meg én, és így elsősorban is az ő legjobb barátjának, - más szóval: az ő igazi
                    élettársának fog tekinteni! - vallotta Elinor lelkes bizakodással.</p>
				<p>Az első kétely azon a napon borzongott végig a szívén, amelyen nászutazásuk után,
                    ismét Budapestre érkeztek.</p>
				<p>A vonatnál néhány képviselő és ujságíró fogadta őket. Azaz, hogy csakis Mikolayt,
                    mert Elinor valahogy az első pillanatban kiérezte, hogy ezek őt csupán annyiban
                    vették tudomásul, amennyiben egy óriási bokrétát adtak a kezébe, s hogy
                    Eisenbloch Manó úr néhány bókot sietett feléje hajlongva ledarálni. De abban a
                    bókban is csak arról értesítette őt, hogy mennyire irigylendő asszony az, aki
                    magát Mikolay Imre feleségének tudhatja. De az egész beszédben egy szó sem volt,
                    ami őt magát, az egyéniséget illette volna.</p>
				<p>Mégis, egy pillanatra azon volt, hogy pár szóval felel az üdvözlésre, de férje,
                    mintha ezt megérezte volna, szigorú tiltó pillantással illette és legott sietett
                    felesége nevében megköszönni a jóleső megtisztelést.</p>
				<p>Elinor meglepetve nézett rá, de csak mikor a kocsiban ültek tette szóvá a
                    dolgot:</p>
				<p>- Nem gondolod, hogy illett volna magamnak megköszönni...</p>
				<p>- Minek? - vágott szavába Mikolay. - Hiszen én feleltem helyetted.</p>
				<p>- Hiszen éppen ez a felesleges, mikor én is...</p>
				<p>- Ugyan édes! - Tudod mit: majd, ha a bálbizottság elnökei jönnek hozzád, azoknak
                    felelhetsz. - Megengedem...</p>
				<p>Elinor egy szóval se tóditotta a vitát, csak annak örült, hogy a kocsi sötétjében
                    férje nem is gyanítja azt a hivatlan könnyet, mely hosszú pilláin
                    reszketett.</p>
				<p>De amint a Mikolay-palota kapúívezete alá értek, ő volt az első mégis, aki hálás
                    csókokat lopkodott az Imre vállára, karjára.</p>
				<p>- Be szép! - suttogta örömmel, lelkesedéssel.</p>
				<p>Valóban meglepő látvány fogadta őket. Az egész lépcsőház, mely máskor kissé
                    ridegen hat óriás arányaival, márványdíszeinek túlságos fehérségében, ma
                    valóságos tündérkertté volt átalakítva.</p>
				<p>Padmalytól padlóig mérhetetlen hosszú medeolarojtok csüngtek, hulltak. Ezeknek
                    finom levélzeteit pedig csipkés rajzokban sokszorosította, táncoltatta, vetette
                    a falra annak a száz meg száz gyertyának a meleg, eleven lángja, mely a Mária
                    Terézia korabeli hatalmas kandeláberekben égett.</p>
				<p>És a kocsibejárattól föl az emeleten lévő fogadótermekig, az egész lépcsőzetet ma
                    nem a megszokott vörös bársonyszőnyeg borította, hanem annál egy sokkal
                    értékesebb, mert ennek lám minden egyes bogát illatos élő virágok alkották: ezer
                    és ezer égő piros szegfü a peremét és megszámlálhatatlan sokaságu, sűrűn
                    egymáshoz simuló pici százszorszép fejecskék a széles középső szalagját.</p>
				<p>Elinor úgy igyekezett rajtok lépkedni, mint Field meséjében a virágokon táncoló
                    tündérkirályné.</p>
				<p>- És ezt mind te találtad ki? - kérdezte a fiatal asszony, egészen közel hajolva
                    férjéhez, hogy a minden egyes lépcsőfokán álló, fehérparókás, selyem brokát
                    egyenruhás szolgák meg ne hallják.</p>
				<p>- Én? oh dehogy, - felelt Mikolay mosolyogva, - én az ilyesmihez nem értek.</p>
				<p>- De te rendelted?...</p>
				<p>- Azt már igen, mert tudtam, hogy örömed telik az ilyesmiben.</p>
				<p>Kedvesen mondta ezt s mégis volt a hangjában valami, amire Elinor kétkedve kapta
                    fel a fejét.</p>
				<p>- Teneked nem?</p>
				<p>Mikolay vállat vont.</p>
				<p>- Inkább...</p>
				<p>- Csak olyan „langy-melegen?”... Lásd én imádom a virágot. A lepkét. A madarat...
                    Mindent, mindent, ami él, ami csillog, illatozik. Forma. Szín. Melegség...</p>
				<p>- Tudom. S ezért megparancsoltam, hogy mindennap telerakják szobáidat
                    virággal.</p>
				<p>- Köszönöm drágám... Milyen boldogok is leszünk mi itt együtt... ugye?...</p>
				<p>Éppen akkor mondta ezt Elinor, midőn a komornyik a nagyterem szárnyas ajtaját
                    feltárta előttük, s erre kicsi hijján elakadt a szó a fiatal asszony ajkán, mert
                    a lépcsőház ízléses fényűzése után teljesen készületlenül szakadt reá, amit
                    most megpillantott.</p>
				<p>Miért is nem kérdezte meg valakitől, hogy milyen a Mikolay-palota belülről. De
                    legkivált miért hallgatott Jetta nénjére, aki semmi áron se volt rávehető, hugát
                    mint menyasszonyt vőlegénye házába elkisérni, azt meg éppen nem engedte, hogy
                    valaki mással oda menjen. Pedig talán akkor sok mindent meg lehetett volna
                    változtatni... De most?... Elinor azon igyekezett, hogy férje észre ne vegye
                    lehangoltságát, mert érezte, hogy egy szó, egy tekintet elég lenne, hogy könnyei
                    ujra megeredjenek...</p>
				<p>De hát mi bántotta olyan nagyon?... Nem tudta volna részletezni, de érezte, hogy
                    minden. Érezte, hogy ebben és a többi sorra nyitott szobákban nincs egy szín,
                    egy sarok, egy bútordarab, amely olyan lenne, úgy lenne, ahogy neki
                    tetszenék.</p>
				<p>Önkéntelenül az Idali-palota vendégtraktusára gondolt. Igen. Tagadhatatlan. Az
                    összbenyomás ugyanaz. Csakhogy míg ott csupán néhány széket, asztalt és kanapét
                    dobott - arra a távoli sívár partra - a változó divat hulláma, itt a
                    Mikolay-palotában az egész berendezést, - úgy, ahogy az Úrnak 1867-ik
                    esztendejében Párisból idehozták, - őrizte meg féltő gonddal a gyermeki
                    kegyelet.</p>
				<p>Lehet, hogy egy későbbi nemzedék hálás lesz majd ezért; hiszen örök törvény, hogy
                    ócskából legyen a régi, amit ujra szépnek talál majd mindenki.</p>
				<p>De az Elinor fiatal szemei csak jelen csunyaságukat látták, s nem volt semmi
                    elnézéssel, megértéssel irántuk.</p>
				<p>Később, évek mulva rájött, hogy a butoroknak is át kell esni egy olyan időszakon,
                    melyet „hálátlannak” nevezhetünk; ez akkor kezdődik, mikor az elavúlt karszék,
                    vagy egyéb bútordarab számüzetésbe kerül, s a lakószobákból megindúl, hogy a
                    vendég-, gyermek- s cselédszobák nyomorgatós lefokozását végig szenvedve,
                    feljusson a padlás nyugalmába.</p>
				<p>Itt aztán hosszú, nagy pihenés következik, amely eltarthat hetven, sőt száz évnél
                    tovább is.</p>
				<p>Ám boldog pihenés ez, mert csendjében szövődik az öreg karszék körül a mese.
                    Igen. Egy soha többé el nem múló gyönyörű szép mese. Ki tette? Mi tette? Az idő?
                    Rég elköltözött emberek visszavágyó álma? Vagy csak az a száz meg száz
                    szorgalmas kis pók, mely szivárványos finom szálaival körülfonta, bogozta, mint
                    ahogy körülfonja, bogozza magát a pillangónak készülő hernyó?... Ki tudná?!...
                    De tény, hogy amikor végre a „jó öreg karszék” lekerül a padról, most már az
                    egész otthonnak ő adja varázsát.</p>
				<p>Fájdalom, a Mikolay-palota bútorai még nagyon messze voltak ettől a szép
                    átváltozástól, s ma még csupán arról tettek tanuságot, hogy a második császárság
                    előkelősége milyen művészietlen eltévelyedésekben találta örömét.</p>
				<p>De Mikolay Imre szeretettel csüggött minden egyes darabon, mert tudta, hogy rég
                    elhalt szülei válogatták azokat össze, az első párisi nagy kiállításon.</p>
				<p>Elinor ellenben titkos irtózattal szemlélte a gyöngyházzal és sárgaréz sávokkal
                    gazdagon berakott nehézkes ébenfa-garniturákat, melyek változhatatlan,
                    úgyszólván liturgikus elrendezéssel, mindég a fal hosszában a pamlag, előtte
                    egy asztal, ettől jobbra is, balra is egy-egy karszék, szemben pedig négy
                    támlásszékecske sorakozott körben.</p>
				<p>Ilyen elrendezés minden szobában legalább is négy volt, a négy sarokban, -
                    azonkívül itt-ott egy-egy vörös bársonnyal bevont gömbölyü ülőhely a szoba
                    közepén, - továbbá fekete márvány-állványok, márványasztalkából kiemelkedő magas
                    tükrök az ablakok közötti falon, féldrágakőből gyümölcsöt, virágot utánzó
                    berakású firenzei szekrények az ajtók szomszédságában, végűl képek, csupa
                    eredeti, drága festmények a szekrények fölött. Az egyik szobában csupa hegyi
                    tájkép függött Telepy Károlytól, egy másikban az egyik kép jól megmosdatott kis
                    rózsaszín mosolygós cigányleányt ábrázolt, vele szemben egy szál virággal
                    babráló, ábrándos csikósfiut, Molnártól. Az ebédlő fődísze azonban Mikolay
                    Boldizsárné Sárándy Józsa menyasszonykori arcképe volt, Barabás Miklóstól. Csupa
                    fehérség, csupa csipke az a kép, de ha annak a bájos fiatal leánynak gyönyörű
                    formájú karját nem ugyanaz a karperec diszítené, mely az Elinor uti köpenye alól
                    éppen most csillant ki, akkor bizony senki sem tudná, hogy ez a festmény a
                    Mikolay Imre erélyes, eszes „nagyasszony” anyját ábrázolja, aki szintén bájos
                    volt, fiatal és magyar grófnő. Mert úgy látszik a jó Barabás bácsi
                    osztálytipusok szerint osztályozta az emberiséget, nem pedig egyéniségében
                    látta, festette az embert...</p>
				<p>Talán ezért történt az, hogy Elinor, aki erről se véleményt nem alkotott magának,
                    se nem gondolt reá, csak azt érezte, hogy módfelett únja azt a képet. De semmi
                    se hatott rá olyan lehangolóan, mint férje dolgozószobája. Puritán
                    egyszerűséggel berendezett helyiség volt ez, melyet még a meglehetősen
                    rendetlenűl kezelt könyv- és irattár se tett lakályosabbá. Inkább irodának
                    nézett ki. Sehol egy függöny, egy szín, egy virág, mely szigorú egyszerűségét
                    enyhítette volna.</p>
				<p>Ezen változtatni kell!... Muszáj! - határozta el a fiatal asszony, s gondolatban
                    már rajzolgatni kezdte azt a kényelmes karszéket, meleg szineket árasztó
                    lámpaernyőt, virágállványt, mellyel be fogja népesíteni ezt a furcsa
                    Szaharát.</p>
				<p>De az első szónál, amit erről elejtett, meggyőződhetett, hogy nem lesz könnyű a
                    feladat, mert Mikolay szívósan és makacsul ragaszkodott mindenhez, ami „úgy volt
                    mindég”. Ezt Elinor később tréfásan úgy jellemezte, hogy az Imre „Shintoizmusa”.
                    Szerencsére a Mikolay-palota igazi műkincseket is rejtett: így a túlsó szárnyban
                    elhelyezett képtárt, melyben Elinor nagyon sok kárpótló órát töltött. Férje
                    azonban idegenkedett tőle, talán mert puritán gondolkodását sértette az a sok
                    Boucher és Fragonard, melyet dédanyja, a híres szép Benigna grófnő gyüjtött
                    volt, - herceg Grassalkovich tanácsait követve.</p>
				<p>A kevésszavú, sokcsókú első év elteltével megérkezett a gyermek. De nem a várt
                    hitbizományi örökös, csak egy egészséges kis leány. Ám ennek se volt oka a
                    panaszra, mert őt is meleg szeretet fogadta. Anyja alig távozott közeléből, apja
                    pedig sohasem mulasztotta el, hogy mielőtt elment, és amikor haza érkezett, be
                    ne tekintsen hozzá. Tehát, jól összeszámítva, Mikolay Imre naponként legalább
                    egy negyed órát töltött a kis bölcső mellett. És ez rengeteg idő, ha a nagy
                    ember elfoglaltságát figyelembe vesszük. Az étkezéseket leszámítva ennél
                    egyáltalán nem sokkal többet töltött otthonában.</p>
				<p>Nem mintha ráúnt volna. Sőt ellenkezőleg. Nálánál megelégedettebb házasember nem
                    volt a hazában. Kis leányának örült. Elinort nagyon szerette, s palotájának
                    kényelmes nyugalmába folyton visszavágyott. De az ő szélesen megalapozott római
                    jelleme (és az a szilárd meggyőződés, hogy őt a mennyei előrelátás nagy
                    küldetésre szemelte ki) ösztönszerüen az elpuhulásnak, s a meg nem engedhető
                    fényűzésnek jelét látta abban, ha a férfi idejének javát a ginécéumban tölti,
                    nem pedig a fórumon.</p>
				<p>Igy történt, hogy Elinor férjét napokig, sőt amióta a választási campagne
                    megkezdődött, hetekig nem is látta. Igaz, hogy amikor együtt voltak ismét,
                    Imrénél szerelmesebb, kényeztetőbb férjet képzelni se lehetett. Igazában azért
                    nem szerette, ha Elinor társaságba, vagy szinházba jár, mert jól esett neki a
                    tudat, hogy ha az estnek bármely percében elfogja szép felesége utáni vágya,
                    biztosan otthon fogja találni, csókra készen, fiatalsága, szépsége egész
                    gazdagságában. És otthon is találta.</p>
				<p>Mégis, a fiatal asszony sokszor únta magát. Pedig hogy küzdött ellene! Folyton
                    foglalkozott. Szorgalmasan tanult. Végigolvasta a világirodalom történetét, majd
                    olasz leckét kezdett. Azt is elhitette magával, hogy nagyon érdekli az a
                    renaissance-minta, melyet a zongoratakaró brokátjába himez. Egypárszor fel is
                    nyitotta a zongorát, de idegesen, neheztelve csukta le mielőbb. Nem, nem. Csak
                    zenét ne, mert az a szív legrejtettebb húrját is kilesi és azon játszik, azt
                    rikatja meg! Vagy, ami még veszedelmesebb: belehazudik olyas érzelmeket, amelyek
                    nincsenek is igazában benne, de belehazudja, csak azért, hogy megrikathassa.
                    Jobb a könyv. Abban lehet válogatni... De a zene?... Arról sohasem tudhatni,
                    hogy mikor vág elevenbe... Néha egy kintornás nótikája elég arra, hogy
                    felzaklassa az elcsitult bánatot, vagy hogy életre keltsen eddig nem is
                    gyanított fájdalom-hajlandóságokat.</p>
				<p>Igen. Jobb a könyv. Azt mi választjuk, azt eldobhatjuk bármely percben is, de a
                    zene orozva csap reánk, hogy régi sebeket tépjen, képzeletet gyújtson.</p>
				<p>Mi több, a zene sokszor üldözőbe vesz. Igy, Elinor is hiába zárta le kulccsal
                    zongoráját: a csacska tavaszi szellő, ég tudja honnan, szerelmes hegedűnek és
                    fel-felzokogó, vagy fel-felkacagó zongoráknak trilláit hozta minduntalan
                    hozzá.</p>
				<p>Ilyenkor a fiatal asszony türelmetlenül adta ki a parancsot és a lovardába
                    hajtatott.</p>
				<p>Itt aztán elemében volt.</p>
				<p>Mindig ujabb és ujabb hajmeresztő fortélyokat gondolt ki. A legmagasabb sövényt
                    és a legszélesebb akadályokat rakatta egymás elé. (A lovászmester ilyenkor már
                    nem is káromkodott, hanem éppen ellenkezőleg: imádságokat morzsolt nagy bajusza
                    alatt.)</p>
				<p>Pedig Elinornak eszébe se jutott, hogy ő most veszedelembe sodorja magát, csupán
                    acélos egészsége, lenyügözött életkedve hajtotta, hogy úgy cselekedjék.</p>
				<p>Néha fölkereste leánykori ösmerőseit. Hanem az ilyen látogatásokról rendesen
                    összegyürkölt idegekkel érkezett haza. Kivált, ha Idaliékhoz vezette volt a
                    rossz lelkiösmeret.</p>
				<p>Mert ez nagy joggal zaklatta. Hiszen minden ürügyet felhasznált arra, hogy
                    ritkítsa náluk látogatásait. Viszont tisztában volt azzal, hogy nem illik így
                    bánni velök, akiknek mégis sok hálával tartozott. Ha tehát azon kapta magát,
                    hogy már ismét hetek óta halogatta az odamenetelt, nagy elhatározással, s némi
                    kis babonáskodással, olyannal, amilyennel Szent Antalnak szokás igérgetni, az
                    Idali-palota felé vette útját.</p>
				<p>Előre tudta, mi vár ott reá, s előre irtózott tőle. Biztosan ma is, mint minden
                    más alkalommal értesűl arról, hogy bátyja ismét ezreket, lehet százezreket adott
                    olyasmire, ami hiúságát kielégítette, s valószínüleg ugyanekkor lesz a grófnak
                    egy kis anekdotája, amelyből kitünik, hogy a hozzá folyamodó szegényt milyen
                    szellemes módon sikerűlt végképpen elijeszteni házától.</p>
				<p>Mivel pedig Elinor előtt az Idali-házban senki sem feszélyezte magát, „hiszen
                    rokon vagy édesem!” tehát arra is el lehetett készülve, hogy egyik családtag
                    egyik ürüggyel, a másik a másikkal fogja valamely távoli sarokba vonszolni, hogy
                    ott folyton olyan dolgokról beszéljen vele, amelyek őt a legkevésbbé se
                    érdekelték. Kezdve az önsajnálkozás legkicsinyesebb siránkozásától, fel az
                    öndicséret ditirambusáig, végig lehetett hallgatni minden lelki mozzanatot. De
                    ez korántsem volt olyan nagy megpróbáltatás Elinorra, mint ami e bevezetések
                    után rendszerint következett. Tudniillik mikor valamely családtag rendre
                    elpanaszolta mind azt a keserűséget, méltatlankodást, ami a család többi tagja
                    ellen szivében felgyülekezett. Különösen Jetta grófnénál eredt meg ilyenkor a
                    szó árja. Milyen áradat!... Volt abban a szürke és bő lében minden képzelhető
                    érzelem-hulladék.</p>
				<p>Elinor úgy érezte egy-egy ilyen látogatás után, mintha minden agyidegét guzsba
                    kötötték volna. Ezért, szinte hálás volt a sorsnak, hogy Idali Zsozsó végre
                    kikerűlt a gyermekszobából. Ez a tény ugyanis más irányt adott a jó Jetta grófné
                    panaszainak. Ma már nem férjéről suttogott rémmeséket, de minden más mamában
                    látta a halálos ellenségét. És ő, aki eddig mindenkinek örömmel tett
                    szivességet, most egyszerre gyanakvó és bosszúálló kezdett lenni. Jaj annak, aki
                    egy tényleges, vagy csak megálmodott „épouseur”-t hivó pillantással, jó szóval
                    illetett. Nem volt az a lehetetlen aljasság, amit rögtön fel ne tett volna
                    róla.</p>
				<p>S miért? Mert Jetta grófné is azon lelkileg műveletlen, szellemi élettől távol
                    maradt, tisztes dámák népes csoportjába tartozott, akik a tyuknak minden jó és
                    minden hiányos ösztönével kerültek a világra. Az ilyen asszonynál tudvalevően
                    három kotlási időszakra van az élet osztva. Az első akkor jő rájok, amikor
                    gyermekeik picinyek, a második, amikor leányaik eladóvá nőnek. (Ez mindenik
                    között a legsúlyosabb tünetekkel jelentkezik, mert a szegény tyúkanya azt
                    igyekszik kikölteni, ami még nincs is a szárnya alatt: - a jövendőbeli vőt.)</p>
				<p>Ehhez képest valóságos élvezetszámba megy a harmadik költési időszak, az, amikor
                    unokák kezdenek érkezni.</p>
				<p>Jetta grófné azonban még csak ott tartott, hogy hatalmas vágásokat mért szemével,
                    csőrével a szomszéd kosarak lakói felé. Különösen gróf Drugeth Péterné hívta ki
                    minduntalan haragját. De hogy is ne hívta volna ki, amikor neki köszönheti, hogy
                    Csobor Miki báró, az ötvenezer holdas Miki, Drugeth Klárát kérte föl
                    golf-partnerének, és nem Idali Zsozsót.</p>
				<p>Most már egészen fölösleges volt, hogy a házasulandókról jegyzéket vezessen,
                    hiszen lángbetűkkel volt lelkébe vésve minden húsz éven fölüli ifjú és minden
                    ötezer holdon felüli birtok.</p>
				<p>Hogy únta Elinor mindezt az újra és újra elmondott aprólékosságokat
                    végighallgatni, s mennyire pirult arra a gondolatra, hogy nénje az ő érdekében
                    is így bogozta, kötözte az intrika szálait, mint most Zsozsóért teszi.</p>
				<p>- Be jól esik tudni, hogy Imrét mégse „fogta” senki a számomra! de hogy jött,
                    jött az édes magától! - suttogta hálával, mialatt visszasietett a
                    Mikolay-palotába.</p>
				<p>Minden ösmerőse között Illésházy Bertával szeretett leginkább találkozni, de ezt
                    a barátságot férje nem nézte jó szemmel.</p>
				<p>Vajjon miért? tünődött nem egyszer, s meg is kérdezte Imrétől. De Mikolay
                    kitérőleg válaszolt. Talán maga se tudta és csak ösztönszerűleg védekezett az
                    olyan befolyás ellen, amely új eszményeket lophatna be jól körülsáncolt
                    otthonába. Hiszen a szép leány sohasem tagadta, hogy önállóságát többre becsüli
                    a legboldogabb házaséletnél is.</p>
				<p>Ez kiállhatatlan, csaknem immorális! Hogy egy leány a saját életét kezébe véve,
                    senkire sem támaszkodva, jőjjön, menjen, utazzék! - Az egyetemet - az
                    Egyetemet!!!! - járja... Tanári pályára készüljön... Egy Illésházy grófnő, aki
                    még hozzá gazdag is... És ami legcsodálatosabb - és ezt már Mikolay sem értette
                    - mindezek mellett senki se beszél róla rosszat. A hírneve kifogástalan. Igaz,
                    hogy hóbortosnak tartják, de hisz ez természetes. Ennél kevesebbet nem is lehet
                    mondani... De mindegy. Egy csöppet sem kívánatos, hogy Elinor sokat találkozzék
                    vele. Igy is mutatkoznak holmi önállósági hajlamok nála, amit jó lesz
                    lassan-lassan letörögetni...</p>
				<p>Egyelőre azonban megelégedett azzal, hogy valahányszor Illésházy Bertát
                    jelentették, fölállt, s elhagyta a szobát, s valahányszor szóba került,
                    mindannyiszor elnézően mosolygott s azt mondta szánalommal, lekicsinyléssel,
                    hogy „szegény”...</p>
				<p>Mivel pedig Elinornak ez minden alkalommal beleégetett a lelkébe, lehetőleg
                    elkerülte a Berta nevét említeni és ritkábban kereste föl, nehogy sokszor
                    jőjjön. Mások barátságát pedig csöppet sem élvezte. Kicsinyes pletykák sehogysem
                    érdekelték. Az úgynevezett világba pedig még nem tette volt meg látogatásait.
                    Mikolay ugyanis meg volt arról győződve, hogy minden estét otthon tölti fiatal
                    feleségénél s hogy kivétel az, amikor klubban vagy a pártkörben időzik. Tényleg
                    fordítva volt ugyan a dolog, de Elinor nem akart érvelni. Arra pedig nagyon is
                    fiatalnak tudta magát, hogy egyedül mehessen társaságba. Ezt különben férje sem
                    engedte volna meg. Mert alapjában Mikolay féltékeny volt nagyon. Nem abban az
                    értelemben, ahogy ezt az érzelmet jellemzik. Az ő féltékenységében nyoma se volt
                    a szerelemféltésnek. Hiszen tökéletesen megbízott feleségében, de annál
                    zsarnokabb féltékenységgel őrködött azon, hogy azt az asszonyt, aki az ő
                    asszonya és aki egyúttal a Mikolay grófok nevét viseli, más férfi vágyó
                    tekintete ne érinthesse. Legszívesebben fátyolt parancsolt volna az arcára és
                    kámzsát, alakot rejtő darócruhát a termetére. De mivel ezt nem tehette, legalább
                    mindenféle ürügyet talált arra nézve, hogy kedvét vegye a világbajárástól. Igy
                    aztán az Idali Ákosék családi ebédeit kivéve, Elinor legfeljebb szinházba jutott
                    el, azt is csak néha-néha.</p>
				<p>Ideje tehát maradt a céltalan töprengésekre; s ijedve vette észre, hogy ez szinte
                    szokássá vált már nála. És amikor úgy órákig, napokig egyedül volt
                    gondolataival, néha bizony az jutott eszébe, hogy milyen jó volna
                    egyszer-másszor elbeszélgetni Mikolay Zoltánnal. Úgy mint hajdan. Be nagyon is
                    régen volt! Csaknem három éve, hogy utólszor látta. Vajjon most is úgy együtt
                    lenne gondolatuk, úgy együtt, rögtön, az első szóra mint akkor? Hogy megértették
                    egymást, hogy adta az egyik gondolat a másikat. A fiatal leány egyszerre nyilt,
                    közlékeny, beszédes lett, s a fiatalember csupa érdeklődés, meleg
                    lelkesedés.</p>
				<p>- Igen, Zoltánnak egy nagy titka volt, - vajjon megvan-e még ma is? - az, hogy el
                    tudta hitetni velem, kis szeleburdi leánnyal, hogy amit mondok, megfontolásra
                    méltó okosság, s ezzel saját magam fölé emelt... Imrénél éppen ellenkezőleg,
                    mindig kiérzem, hogy csepp súlyt se fektet véleményemre. Gyügyög velem, de
                    sohasem beszélget... És ez az, ami végtelen rosszul esik, mert ez által valahogy
                    visszanyesi a gondolataimat...</p>
				<p>- Igen, ez az, visszanyesi, - suttogta elkeseredéssel, - végre megtaláltam a
                    szavakat ahhoz, amit már olyan régen érzek - ki nem fejezett formában.</p>
				<p>Éppen ott ült a gyermekszobában és őrizte a kis Nóra álmát.</p>
				<p>Künt nagy cseppekben kezdett esni az eső, s a nyitott ablakon orgonaillat tódúlt
                    a szobába.</p>
				<p>Elinor ideges, tárgytalan vágyakozással nézett ki a meleg májusi alkonyatba.</p>
				<p>Már ismét tavasz van, - jegyezte meg; aztán az jutott eszébe, hogy tulajdonképpen
                    őreá nézve teljesen mindegy, hogy fut-e az idő, vagy áll, hiszen ő úgy is, így
                    is tétlenül kell, hogy azt leélje. Ebben a percben utálta gazdagságát, rangját,
                    kiváltságolt társadalmi helyzetét, és irigykedve hallgatta annak a nyomdának
                    erélyes, egyenletes dorombolását, mely a Mikolay-palota elszigetelt, hangtalan
                    kertjén túl, a szomszéd utca legvégéről zsongott feléje.</p>
				<p>Hogy ösmerte minden ritmusát! Hiszen eddig is számtalanszor szegődtek kiséretéűl
                    az ő mindinkább mélyedő és ezért mindinkább magára utalt gondolataihoz. És mert
                    csupán, így, a társadalmi magaslatának nagy távolságából ösmerte, - sóvárgó
                    tisztelettel gondolt reá, a szellemi kincsek nagy pénzverdéjét látva benne.</p>
				<p>Vajjon mi készül ott ma? Talán éppen most, amig ő odahallgat, - tünődött. Micsoda
                    régi rendet bolygató új eszmék kelnek azon szárnyra? Galambszárnyra?...
                    Hollószárnyra?...</p>
				<p>Majd meg hangyákhoz hasonlította azt a sok millió apró betűt, mely kiapadhatatlan
                    sokaságban indúl onnan nap-nap mellett útra. Vajjon azért-e, hogy építsen?
                    Vagy, hogy megdönthetetlennek látszó erődöket kikezdjen?</p>
				<p>De aztán fáradtan vont vállat.</p>
				<p>Mi köze gróf Mikolay Imrénének mindehhez? Ki bánja, ha az országos nagy kérdések
                    miértjét kutatja? Mi jó származott abból, hogy menyasszonysága óta egy egész
                    könyvtárt elolvasott, csak azért, hogy férjének gondolatvilágához közelébb
                    férkőzzék? Észre vette azt Mikolay csak egyszer is? Nem. Soha.</p>
				<p>- Pedig szeret. Tudom, hogy nagyon szeret... - melegített a szívébe, de csak egy
                    pillanatra, mert legott kedvetlenül mustrálta magát a tükörben. - Szeret, mert
                    szép vagy! - kiáltá oda képmásának megvetéssel, kárörömmel. - Csak mert szép
                    vagy, - érted? És semmi másért!... nem, semmi másért!...</p>
				<p>Egyszerre csaknem sírva hajolt gyermekére, s némán bocsánatot kért tőle, amiért a
                    világra hozta.</p>
				<p>Mire való egy leánynak születni? - kérdezte elkeseredéssel. De aztán felriadt
                    önváddal kezdett valamit keresni, amiről elhitette magával, hogy foglalkozás.
                    Megigazította a kisleány párnáit, pedig tudta, hogy a dajka hiba nélkül tette
                    volt azt helyre. Benézett a fürdőszobába, de itt is minden a legnagyobb rendben
                    várta a baba mosdási idejét... Megnézte óráját.</p>
				<p>- Amikor a mutató a negyeden lesz, - mormolta elmosolyogva, - ki fog nyílni az
                    ajtó, s be fog rajta lépni a kronométer pontosságú nurse, úgy mint tegnap, mint
                    ma, úgy ahogy holnap és azután...</p>
				<p>Elinor egészen tisztában volt azzal, hogy az ő anyai szerepe egyelőre abban a
                    néhány tucat csókban összpontosúl, amit naponként a kis pufók arcocskára
                    cuppant, s amely most még kizárólag csak neki esik jól.</p>
				<p>Gondolatai kezdtek újra meg újra körbe forogni...</p>
				<p>- Nem. Ez utálatos! - dorgálta magát türelmetlenül, s hogy megmenekedjék tőlük,
                    ismét foglalkozás után nézett. Jobb hiányában az ablakhoz ment, hogy
                    bezárja.</p>
				<p>- Hát nem. És nem, - határozta el. - Miért ne élvezzem ezt a tavaszi hangulatot?
                    Azt csak szabad? Karját messze kinyújtotta, s mint egy gyermek örült annak,
                    amikor egy-egy esőcsepp frecsegve pottyant forró tenyerébe.</p>
				<p>Ha most Imre látná!... ötlött eszébe félig restelkedve, s mégis harcra készen...
                    s egyszerre csak azon vette magát észre, hogy gondolatai megint csak oda térnek
                    vissza, ahonnét kiindultak.</p>
				<p>Igazán nem volt szép mai viselkedése, - magyarázta magának, ki tudja hányadszor.
                    - Nem, nem volt szép. Végre is mit akartam. Meghallgatni a delegációban
                    elmondandó nagy beszédét. Istenem miért ne? Hány asszony teszi? De nem. Imre
                    hallani se akart róla. „Úgy sem érti, hát akkor minek ülne ott olyan sokáig, -
                    maga édes” - mondta. (Egy igaz: azt a „maga édes”-t senki se tudná olyan
                    kedvesen mondani, mint ő. Nem. Senki!) De azért mégis...</p>
				<p>Elinor összerezzenve fordult vissza.</p>
				<p>- Ki jár itt? - kérdezte, mert neszt hallott a szobában.</p>
				<p>- Én, - nevetett Mikolay, s máris kitárta ölelő karjait. De Elinor csak homlokát
                    nyújtotta csókjának.</p>
				<p>- Nos? Haragszunk? Még mindig haragszunk? - súgta a férj, engesztelő
                    kedveskedéssel, s egy kis dobozt tartott elébe.</p>
				<p>- Megláttam. Gondoltam jól fog állni a legszebbnek, - magyarázta, egy finom,
                    vékony platinláncon függő, szikrázó gyémánt „cseppet” adva át Elinornak.</p>
				<p>- Köszönöm, édes...</p>
				<p>- Csak ennyi? Egy csók se jár érte?</p>
				<p>- De igen. Kettő.</p>
				<p>- Micsoda hideg, szertartásos csókok! De édes kis madaram? Csak nem leszünk
                    haragtartók - mi?... Na szépem, legyen maga okos, szófogadó, jó kis feleség és
                    lássa be, hogy igazam van...</p>
				<p>Elinor elfojtott sóhajjal hajolt a babához, majd csengetett és szó nélkül
                    megvárta, míg a nurse a mellékszobába gurította a gyermekkocsit, aztán ismét
                    férjéhez fordult és nagyon egyszerüen, minden harag nélkül mondta:</p>
				<p>- Jól esett volna hallani, amikor magának tapsolnak.</p>
				<p>Mikolay arcán mély megvetés tükröződött.</p>
				<p>- Ejh, a taps?! Mi az? - kérdezte. - Azt rendszerint a szinész kapja bennünk és
                    nem a szerző. Másszóval a taps a formának szól és nem a lényegnek, és ezért
                    utálom.</p>
				<p>- Mindegy. Szerettem volna...</p>
				<p>- Lásd, ez a mindegy ad nekem igazat, - kiáltá Mikolay.</p>
				<p>- Imre?!... Mondd... és neked igazán öröm az, hogy én így semmihez se értsek?...
                    „Mindegy”... Persze, hogy mindegy: nekem. Sőt, nem is mindegy, mert hiszen
                    tényleg csak a taps lenne nekem a fő, és a világért sem a „lényeg”... mert hisz
                    ahhoz nem értek. De miért ne értsek ezután? Miért nem tanitsz? Miért nem
                    magyarázol?...</p>
				<p>Mikolay szerető kézzel simogatta meg felesége homlokát, de csak elnézően vont
                    vállat. Hanem Elinor haragosan állt melléje.</p>
				<p>- Imre! - kiáltá, - kérlek ne bánj velem mindig úgy, mint egy elkényeztetett
                    gyerekkel... Hallgass meg... Vágyom valamire. Hogy mondjam? Igen. Arra, hogy
                    magadhoz emelj... Nem. Ne szakits félbe. Rég-rég gondolkozom mindezen. Jól esik
                    végre elmondani mindent, amit érzek. Hát tudod, hogy mit érzek? Csupa ürességet,
                    a fejemben, a lelkemben... és érzek sok-sok üres órát az életemben is, amit
                    szeretnék betölteni. Szeretnék tanulni. Tudni. Tenni. Odáig nőni, hogy ne te
                    hajolj le hozzám, a te nagy eszeddel, a te sok tudásoddal, de én érjek fel
                    hozzád...</p>
				<p>- Úgy is van édes. Felérsz hozzám, éppen ameddig kell: a szívemig.</p>
				<p>- Imre, nekem az nem elég. Én többre vágyom. Egészen, egészen a társad, a barátod
                    szeretnék lenni, akivel mindent megbeszélsz, akit teljes bizalmadra
                    méltatsz...</p>
				<p>Mikolay hangosan felkacagva állta el az útját.</p>
				<p>- Akitől tanácsot is kérjek néha? Igen? Igy gondolod? - kérdezte, fejét tréfás
                    komolysággal csóválva. Hát jó. Igérem, hogy valahányszor ezután új nyakkendőt
                    akarok venni... sőt, ha uj virágok érkeznek Jákóvárra, mindig kikérem a
                    tanácsodat... Talán... talán... néha, de ezt már nem igérem, de azért lehet,
                    hogy ha majd a négyesfogatot...</p>
				<p>- Imre ne kínozz! Tudod nagyon jól, hogy egészen mást kértem.</p>
				<p>Mikolay bosszankodva kezdte mérni a szoba hosszát.</p>
				<p>- Ha jól értem... De... Micsoda új gyerekség ez tőled? Csak nem képzeled, hogy
                    politikáról fogunk mi ketten... már mint te meg én... „eszmecserélni”?...</p>
				<p>- Miért ne? Tudom jól, hogy politika az életed közepe; ha tehát nem tudok semmit
                    róla, arról se lehet fogalmam, ami téged mindenek fölött érdekel. Politika? vagy
                    nem politika? Nem az a fontos. De, hogy a te munkádról tudjak. A te
                    gondolataidat megosszam. Ha technikus volnál, esküszöm, hogy a gépeidről akarnék
                    tudni. Ha tengerész volnál, a hajódról. Csak mindig, mindenben eggyé válhatni
                    veled, Imre. Mert, ha ez nincs így, ha te ezt nem kivánod, ha te ennek a
                    szükségét nem érzed, nem félsz Imre, hogy ez idővel ürt támaszt közöttünk?</p>
				<p>- Ugyan kérlek!</p>
				<p>- Én félek. És... ha már ilyesmiről beszélünk, megvallom, hogy még egy másik
                    dolog is van, amibe szeretném, ha belepillantást engednél...</p>
				<p>- Nos?</p>
				<p>- Vagyoni dolgaidba.</p>
				<p>- Az Istenért?!...</p>
				<p>- Haragszol? Pedig ez csak jogos, nekem, a feleségednek, gyermeked anyjának?!
                    Hiszen értsd meg, én nekem fogalmam sincs róla, hogy mi a pénz... hogyan kell
                    azt szerezni... hogy kell megtartani... minő törvények védelmezik, mik a
                    veszedelmek...</p>
				<p>- Tovább Elinor, tovább! Igen érdekes, amiket itt beszélsz, - s a Mikolay hangja
                    most már szokatlan érdesen, haragosan hallatszott. - Csak azt szeretném tudni, -
                    hogyan jutott mind ez eszedbe?... De, ha nem találod évjáradékod elégségesnek, -
                    kérlek szólj egy szót - és én rögtön irok egy rendeletet az uradalmi
                    pénztárnak...</p>
				<p>- Imre. De Imre! - kiáltott Elinor, aki sápadtan ült a szoba legmesszebb levő
                    sarkában. - Hogy foghatod föl így a kérésemet? Bánom is én a pénzt. Van elegem.
                    Több, sokkal több, mint kell. De tudni vágyom az életednek ezt a részét is.
                    Hiszen a vagyonodat - és a mások vagyonát is, - én úgy képzelem, mint valami...
                    mint valami erő-központot, - aminek kisugárzása van; amely kegyetlen, de amelyet
                    át lehet néha-néha változtatni fény és meleg forrásra, - tehát ezt csak érdekes
                    is, érdemes is megösmerni?... Ebben csak nincsen se rossz, se lehetetlenség?...
                    Vagy van?</p>
				<p>- Igen, van. Egyszerűen az, hogy nem asszonynak való; és különösen nem a Mikolay
                    Imre feleségének, akinek felül kell állania az anyagi érdeken... Ezért nagyon
                    kérlek, ne beszélj többé róla. Sért... Rosszul esik arra gondolni, hogy az én
                    feleségem ilyesmivel törődik, foglalkozik. Nem, nem. Az én madaram legyen vidám,
                    - s diszítse magát a legeslegszebb tollakkal. Igérem, hogy ezért nem éri soha,
                    de soha se gáncsolásom, se - fukarságom.</p>
				<p>Elinor csüggedten húnyta le szemeit.</p>
				<p>- Nem akarsz megérteni? - suttogta, - szive mélyéig megrendülve; mert tudta, hogy
                    ha férje előítéletével szemben elveszti a csatát, mindketten elvesztik a
                    kölcsönös megértés lehetőségét.</p>
				<p>Anélkül pedig hogy lehet majd egy hosszú életet szenvedés nélkül, rázkódtatások
                    nélkül, harmonikusan eltölteni?</p>
				<p>- Tehát, se a politikában, ami minden gondolatodat betölti, se a vagyonod
                    kezelésében nem engeded meg, hogy melletted álljak?...</p>
				<p>- Lehetetlen.</p>
				<p>- Imre?... Azt hiszed, nem látom, hogy sokszor vannak gondjaid? Mily jól esnék
                    azokat veled megosztani!... Talán segíthetnék is... tudod (ezt nagyon kedvesen,
                    férje vállára téve fejét mondta), tudod, - asszonynépnek néha olyan hasznavehető
                    ötletei vannak...</p>
				<p>- Elinor, mire jó ez a makacskodás?</p>
				<p>- Annak nevezed? Igazán csak annak nevezed, Imre? - kérdezte a fiatal asszony
                    csüggedten, s mivel érezte, hogy nem tudja könnyeit továbbra is visszafojtani,
                    sietve igyekezett a szobát elhagyni. De férje kitárt karokkal állta el az
                    útját.</p>
				<p>- Hohó! - nevetett. - Igy nem alkuszunk! Maga most szépen ide ül a térdeimre...
                    Hiába védekezik baba. Én erősebb vagyok... igy ni. Most pedig megsugok magának
                    egy nagy titkot... azt, hogy a világon senkit se szeretek úgy, mint az én
                    rebellis, aranyos, gyönyörü kis feleségemet. Nos? Meg van elégedve?</p>
				<p>Elinor, aki eleinte védekezni próbált, most már szófogadóan, csendesen ült férje
                    ölében. De azért könnyei csak egyre peregtek arcára, kezére...</p>
				<p>Mikolay becézően simogatta meg szép barna haját, s vonta fejét szívéhez, aztán
                    suttogva kérdezgette:</p>
				<p>- Nos? Mi az? Na jőjjön maga édes, aranyos parányi feleség és panaszolja el, hogy
                    mi a baja... Nem... Senki másnak. Csak nekem... Jó? - és fülét a meg-megremegő
                    kis szájhoz tartva, úgy tett, mint amikor elbusult kis gyermek panaszkodását
                    hallgatjuk.</p>
				<p>De mivel Elinor még mindig nem felelt, ő folytatta, s kényeztetően igért ruhát,
                    ékszert, bált, utazást, s végül azt, ami az ő meggyőződése szerint, minden
                    asszonyi bánatnak legbiztosabb gyógyszere: még egy kis babát.</p>
				<p>Elinor agyában ezalatt őrült gyorsasággal kergették egymást a legellentétesebb
                    gondolatok és érzelmek. Mert míg egyrészt vágyott felelni, érvelni, igazát
                    keresni, jogait bebizonyítani, hiszen ösztönszerüleg érezte, hogy nem lehetnek
                    együtt boldogok, ha férje csakis a szép asszonyt szereti benne, - másrészt
                    önzéssel, sivársággal vádolta magát, amiért egy ilyen tökéletesen jó, gyöngéd
                    férjjel szemben egyéniségének, a független emberré nőtt énnek, követel
                    jogokat.</p>
				<p>Természetesen Mikolaynak fogalma se volt arról, hogy mi megy végbe felesége
                    csendesen lehajtott szép kis fejében. Tulajdonképpen nem is nagyon bánta. Hiszen
                    ő is, mint annyi más férfi, mindent ami asszony-pszihológiában nehezen
                    megmagyarázhatónak, vagy alkalmatlannak bizonyul, az asszonyi idegek
                    tökéletlenségének tudta be, amellyel szemben tisztességes úri embernek illik sok
                    elnézéssel viselkedni. Most sem időzött az Elinor könnyhullatásainak
                    oknyomozásánál, hanem teljesen beérte azzal, hogy az a meg-megremegő kis száj
                    olyan engedelmesen tűri az ő forró csókjait. De aztán ő maga vetett véget az
                    együttlétnek. Gyöngéden fölállította feleségét térdeiről.</p>
				<p>- Te kis boszorkány! - zsörtölődött tréfás szemrehányással. - Miattad csaknem
                    elfeledkeztem, hogy még ma találkoznom kell valakivel a kaszinóban...</p>
				<p>Nagyon fontos dolog volt, Mikolay Zoltánt kellett rábeszélni, hogy lépjen föl a
                    csombóki kerületben... De azért nem ment el hazulról, míg feleségét sajátkezüleg
                    be nem burkolta a drága himzésű fésülködő köpenybe, sőt még az aranypapucsokat
                    is ő adta a fázékony apró lábacskákra, - de azután sietve hagyta el a
                    palotát.</p>
				<p>Elinor azonban hiába igyekezett elaludni.</p>
				<p>Álmatlan, idegkoptató, keserűséggel teljes éjszakája volt. Többször meggyujtotta
                    a lámpát, s olvasni próbált. Maeterlinck „Méhek életét” lapozgatta, de a betűk
                    újra és újra összefutottak kisírt szeme előtt. Csak hajnal felé szenderedett egy
                    kicsit, de akkor meg nevetségesen keserves álma jött. Azt álmodta, hogy ő is egy
                    nagy kaptár óriás sejtjében áll befalazva, s hiába kísérti meg a szabadulást,
                    mindig jönnek új meg új méhek, amelyek dühös zsongással, gúnyolódó cengetéssel
                    kényszerítik vissza börtönébe. És ez iszonyú szenvedést okozott, mert a
                    menekvésért való küzdelemben már félig kinőtt volt a szűk korlátok közül, de ezt
                    senki se vette figyelembe.</p>
				<p>- Megfulladok! - kiáltá vergődve, védekezve, - megfulladok.</p>
				<p>- Méltóságos grófné! de az Istenért méltóságos grófné! tessék fölébredni!... - és
                    Elinor megkönnyebbülten ösmerte föl a hűséges Jolánkának hangját.</p>
				<p>- Méltóságod egészen kimerültnek látszik, - aggódott a jó lélek. - Hivassak
                    orvost?</p>
				<p>- Oh, dehogy... Rosszul aludtam, ez az egész. Kérem, ne említse a gróf
                    előtt...</p>
				<p>Erre azonban már azért se került volna a sor, mert Mikolay jóval felesége
                    ébredése előtt eltávozott hazulról.</p>
				<p>Elinor egy kis levélkét talált reggelije mellett, amiben ez állt: „A ház
                    elnökével kell még gyűlés előtt valamit megbeszélnem. Tőle a belügyben van
                    dolgom, ezért ne várj kérlek délutánig. De hogy ne únja magát az én csicsergő
                    madaram, meghívtam neki Zoltánt dejeuner-re. Jól tettem? Pá! - De még egy szót:
                    kérlek vedd rá Zoltánt, hogy lépjen föl a csombóki kerületben. (Nagy szükségünk
                    van reá, de ő makacskodik.) - Ölel, imád a Tied...”</p>
				<p>Elinor tizszer is elolvasta a levelet.</p>
				<p>Hogyan? Ezt írja Imre? Nekem... Segítségül hív? Számít reám? - és oly boldognak
                    érezte magát, mint még soha. Dalolva fogott öltözködéshez. Nagyon szép akart
                    lenni, - pedig szinte elfeledte, hogy Mikolay Zoltánt fogja ismét látni, - azt
                    az embert, akitől mindig félt, mert mindig vonzódott hozzá.</p>
				<p>Most jöhet! - ujjongott benne az emberszámba vett „én”. Most már jöhet!</p>
				<p>S később is, mikor csakugyan szemtől-szembe találta magát férje unokafivérével,
                    azt a parányi elfogódottságot, mely hangját fátyolossá tette, jóhiszemüleg a
                    reábízott nagy küldetés rovására irta.</p>
				<p>Különben is, - hála a társadalmi rutinenak, - úgy üdvözölték egymást, mint két
                    közömbös falusi szomszéd.</p>
				<p>- Légy üdvöz szent Banalitás! - jegyezte meg magának Mikolay bosszankodva. Pedig
                    azzal a szándékkal jött volt a palotába, hogy minden úgy történjék, - ahogy
                    tényleg történt.</p>
				<p>De ki volt valaha hálás ahhoz a jóságos nemtőhöz, akinek az oltalma alatt a
                    legkényesebb helyzetek is kellően érdektelenre képesek szürkülni?</p>
				<p>Mikolay Zoltánt határozottan föllázította az a tény, hogy jó szándékát ilyen
                    teljes siker koronázta. Szerencsére Elinor olyan nagy hévvel beszélt a jákóvári
                    ménes derby-jelöltjéről, hogy neki csak a hallgatás maradt és ez időt engedett
                    arra, hogy érzelmeit szigorúan őrizet alá vegye. De azért kicsi hijján
                    veszedelmes talajra tévedtek, mert mikor később Zoltán azt találta mondani,
                    hogy: „Tudja-e? egészen feltünően megnőtt, amióta utoljára láttam”. Akkor Elinor
                    egész váratlanul azt felelte, hogy: „Tudom, - és, - nagy is akarok maradni...
                    mindég!...”</p>
				<p>Mi volt ez? Kihívás? Kacérság? Védekezés? Vallomás? - Zoltán minden csepp vérét a
                    fejében érezte kalapálni, ujjongni, de mielőtt válaszolhatott volna, - Elinor
                    egy arcképre mutatott:</p>
				<p>- Nézze, ez a kis leányom, - mondta nevetve, dicsekedve, ami viszont úgy hatott
                    Mikolayra, mintha egy ajtót csaptak volna be valahol, közel, kellemetlenül.</p>
				<p>Reggeli alatt teljesen közömbös tárgyakról beszélgettek, de a fekete kávénál
                    Elinor a közeledő választásokra terelte a társalgást.</p>
				<p>- Hogyan? érdeklődik? Igazán érdeklődik? - kérdezte Zoltán őszinte örömmel.</p>
				<p>Elinort nagyon meglepte e nem várt melegség.</p>
				<p>- Persze, hogy érdeklődöm. Ez magát meglepi?</p>
				<p>- Igen is, nem is. Nem szeretném, ha a feleségem...</p>
				<p>- Érdeklődnék?</p>
				<p>- Sőt, sőt! Zokon venném, de nagyon! ha nem érdeklődnék.</p>
				<p>- Ne mondja! Hát maga igazán, de igazán nem bánná, ha a maga felesége...</p>
				<p>- Az én feleségemnek akarva, nem akarva, muszáj lenne mindazért érdeklődni, ami
                    engem foglalkoztat, mert addig beszélnék neki, addig magyaráznám... De mi az?
                    Talán cigarettám füstje a szemébe ment?</p>
				<p>- Óh, dehogy, csak egy muslica... már kint is van... Folytassa kérem, - nos?
                    „addig magyarázná”...?</p>
				<p>- Eddig van. Csak azt akartam mondani, hogy olyan rideg dolog az embernek
                    egyedül, mindig egyedül lenni, azokkal a gondolatokkal, melyek leginkább
                    érdeklik...</p>
				<p>- Ugy-e? - kiáltá Elinor, meggondolatlan mohósággal, szorongással, hangjában,
                    szemében.</p>
				<p>*</p>
				<p>Mikolay úgy tett, mintha nem vette volna ezt észre, pedig, pedig, mintha az az
                    imént becsapódott ajtó ismét kinyilt volna. Képek, lehetőségek keltek életre
                    lelke mélyén.</p>
				<p>Talán azért rezgett olyan mélységes fájdalom és lemondás hangjában, mikor azt
                    felelte:</p>
				<p>- Mit tud maga, szép cousine, a lelki egyedüllétről... Ej, - a végén így is jól
                    van. Ez a sorsom... De ha van amiért Imrét irigylem, - (mellesleg: sok mindenért
                    irigyelhetném, de nem teszem) - mégis, - azért, hogy van egy felesége, aki a
                    legjobb barátja lehet... aki méltó a legodaadóbb érzelmekre.</p>
				<p>- Hogy tudja?...</p>
				<p>Válasz helyett Zoltán lassan Elinorra emelte tekintetét és meghatott komolysággal
                    nézett a szemébe.</p>
				<p>Elinor fölzaklatott érzelmekkel ült vele szemközt. Egy hosszú virágzó orgonaág
                    akadt a kezébe, azt most csaknem dühösen kezdte tépni, tördelni.</p>
				<p>Végre mégis úrrá lett idegességén.</p>
				<p>- Mondja, - kérdezte, - föllép Csombókon?</p>
				<p>- Ki beszélt magának Csombókról?</p>
				<p>- Ki?... Természetesen Imre, - válaszolt Elinor tulzott dicsekvéssel.</p>
				<p>- Természetesen, - visszhangozta Zoltán, aztán kurtán, egykedvüen válaszolta: -
                    Nem. Nem fogok föllépni.</p>
				<p>- De miért?</p>
				<p>- Mert... Eh, minek untassam ezzel a hosszú történettel...</p>
				<p>- Mondja...</p>
				<p>De Zoltán csüggedten vont vállat és a mellette levő asztalkán kezdte a nipes-eket
                    rendre a kezébe venni. Minden tárgyat nagyon közelről nézett, mintha alapos
                    vizsgálat alá venné, pedig tulajdonképpen nem is látta őket.</p>
				<p>- Nos? - kérdezte Elinor, aki kezdte türelmét veszteni ez értelmetlen babrálással
                    szemben. - Nos?</p>
				<p>De Zoltán, aki most igazán meg volt arról győződve, hogy azért nem lép föl, mert
                    - Elinor a másé, és így neki minden közömbös, utálatos (holott még csak tegnap
                    ilyenkor csupán a választási költségek nagy összegére gondolt, és arra is, hogy
                    „Irma” olyan nagyon-nagyon vágyik a jövő telet Monte-Carloban tölteni), még
                    mindig nem felelt, hanem roppant aprólékossággal nézegette a nipes-eket.</p>
				<p>- Tegye le már kérem azt a buta kis órát! - tört ki Elinorból, - és -
                    feleljen.</p>
				<p>Zoltán most már a hősies elhallgatásra határozta magát, s ezért nevetve zárta
                    ujjait a visszakövetelt műtárgyra.</p>
				<p>- Hagyja. Hagyjon gyönyörködni! - könyörgött. - Hiszen nem képzeli, milyen jól
                    esik ezt a sok ismert csecse-becsét viszontlátni.</p>
				<p>Elinor bosszankodva vont vállat:</p>
				<p>- Láthatja őket, amikor akarja; vagy nem?</p>
				<p>- Nem egészen! - felelt Mikolay nevetve, - mert lássa kérem, például mit szólna
                    az öreg Czillér, ha én valamely éjszaka, úgy éjfél után csengetnék reá, azzal a
                    kijelentéssel, hogy a képtárba akarok bejutni.</p>
				<p>Elinor őszinte nevetésben tört ki:</p>
				<p>- De hát minek is akarna éppen éjfélkor a képtárba jutni?</p>
				<p>- Mert esetleg éppen akkor menekedtem ki egy bankettről, ahol egy csomó ember
                    ivott, csámcsogott, dohányzott, levegőtelen túlfűtött helyiségben... igen...</p>
				<p>- És, - beszélt, - kiabált... mi?</p>
				<p>- Rosszabb annál: suttogott. Hizelgést. Rágalmakat, epés panaszokat.</p>
				<p>- Vagyis magyarul: „szincerizált”?...</p>
				<p>- Ismeri ezt a kifejezést? Hát igen. Ilyenkor a honfi leghőbb ambiciót is
                    meggyónja. Ambiciót! Nagy Isten! Miből állnak azok? Egy csomó apró, kicsinyes,
                    másnak ártó, önmagának alig használó tülkölődzés sorozatából...</p>
				<p>- De... miféle bankettekről beszél maga?</p>
				<p>- Politikai bankettekről! - sóhajtott Mikolay, kezét, szemét tanuságért,
                    irgalomért az ég felé emelve.</p>
				<p>- Most már értem. Egy ilyen „levacsorázott” hangulat juttatja eszébe a Watteaukat
                    és Fragonardokat, mit e palota rejteget, - nemde?</p>
				<p>- De még mennyire! Nincs az a vak, aki úgy vágyjék a szürke hályogtól szabadulni,
                    mint én egy ilyen elvhü vacsorázás után esztétikai élvezetekre.</p>
				<p>- Különös!... Tudja, hogy Imre meg éppen ellenkezőleg, egészen föllelkesedve
                    kerül haza az ilyen bankettekről?! és - tette hozzá nevetve, - igazán nem jut
                    eszébe a képtárt kivilágíttatni.</p>
				<p>- Hja! ő vérbeli politikus!</p>
				<p>- Hát maga?</p>
				<p>- Nagy a gyanúm, hogy nem vagyok az. Éppen ezért el vagyok határozva, hogy többé
                    nem lépek fel.</p>
				<p>- Csak nem mondja ezt komolyan?</p>
				<p>- Nagyon komolyan mondom...</p>
				<p>Mielőtt Elinor felelhetett volna, nyilt az ajtó és Mikolay Imre lépett a szobába.
                    Nagyon jókedvü volt.</p>
				<p>- Nos, - kérdezte nevetve, - megbékéltetek már?</p>
				<p>- Tudtommal nem is haragudtunk.</p>
				<p>- Nem? Hát pedig, ha neked vagyok Elinor, jól megmosom a fejét az olyan embernek,
                    aki két álló esztendeig nem mutatja magát a házunknál.</p>
				<p>- Nem voltam emberek közé való, - nevetett Zoltán, - aztán halkan, egyenesen
                    Elinorhoz intézve szavait: - Ezt a szép cousine legjobban tudhatja?</p>
				<p>- Hogy értsem ezt? - kérdé Imre gyanútlanul.</p>
				<p>- Mert éppen az imént magyaráztam meg neki okaimat, - sietett Zoltán a
                    felelettel.</p>
				<p>- Fontosak lehetnek. Mert panaszkodnak reád mindenfelé, - a klubban is.</p>
				<p>- Mondtam már neked tegnap, hogy nincs szándékom újra föllépni.</p>
				<p>Imre egy néma kérdéssel Elinorra nézett, - de az csak vállat vont, mire férje
                    kevesebb jókedvvel fordult unokafivéréhez:</p>
				<p>- Ha te nem mégy Csombókra, biztos, hogy a magyarság egy kerületet veszít és ez
                    ott, - abban a pánszláv tengerben, - esetleg ötven magyar családnak
                    földönfutóságát jelenti.</p>
				<p>- Ez igaz! - kiáltá Elinor - és ezt - lehetetlen megengedni! Ezt Zoltán, maga sem
                    akarhatja!...</p>
				<p>- Talán lesz valaki más...</p>
				<p>- De nincs, már tegnap mondtam neked, hogy nincs. Ott csak a Mikolay névvel
                    győzhetünk...</p>
				<p>- Hallja Zoltán? - kérlelte Elinor. - Oh hát miért is vonakodik annyira?... nem
                    érti, hogy ezt az áldozatot meg kell hoznia? meg... kell... Érti, Zoltán?... -
                    és mivel egyik férfi sem szakította félbe, föllelkesülve, kipirult arccal
                    tüzelte magát az érvelésbe.</p>
				<p>Maga se vette észre, hogyan halmoz egyik bizonyítást a másik mellé, hogyan
                    vegyülnek képletek, szerencsés hasonlatok mondataiba, s hogy megy át a Mikolay
                    esetéből a történelemből vett példákra, az ok és okozat fejlődésének
                    megvilágításába.</p>
				<p>Imre meglepve nézett reá. Hogy ezt mind az ő engedelmes csóku, hallgatag felesége
                    mondja?!...</p>
				<p>Mikolay Zoltán azonban mindég nagyobb lelkesedéssel hallgatta.</p>
				<p>Mily gyönyörű, amikor így, csillogó szemmel bizonyít, érvel, - gondolta, - s mily
                    értelmetlen konokság volna ridegen elzárkózni rábeszélése elől! Ezért, mikor
                    Elinor azt kérdezte tőle:</p>
				<p>- Óh mondja, - de igazán, - lelkére kérdem, mondja: nincsen igazam?... nos, akkor
                    Zoltán gróf, aki még soha életében nem tudott szép asszony óhajának ellentállni,
                    egész természetesnek találta, hogy azt felelje:</p>
				<p>- Igaza van Elinor... teljesen meggyőzött. Ott leszek!</p>
				<p>- Tehát elfogadod a jelöltséget? - kérdé Imre helyéről felugorva s míg
                    unokafivéréhez sietett, titkon, örömmel, megelégedéssel pillantott Elinorra,
                    mintha azt mondta volna: „ezt jól csináltad. Szeretlek!”</p>
				<p>- Elfogadom, - nevetett Zoltán, - de egy kikötéssel...</p>
				<p>- Halljuk!...</p>
				<p>- Parancsolj.</p>
				<p>- Hogy programmbeszédem meghallgatására mind a ketten lejöttök Csombókra.</p>
				<p>- Helyes! - Elfogadom! - és Elinor gyermekes örömmel tette kezét a Zoltán kezébe.
                    De Imre bosszankodva kapta föl a fejét.</p>
				<p>- Elinor Csombókon? - Hogy jut ilyen eszedbe Zoltán?</p>
				<p>- És ha mégis elmegyek?... - kiáltott Elinor félig tréfásan, de fölvillanó
                    szemekkel.</p>
				<p>De Imre mereven kihuzta magát s egy biró szigorával intézte el a kérdést:</p>
				<p>- Vegyétek tudomásul, - mondta ünnepélyesen, - hogy se most, se máskor meg nem
                    fogom engedni, hogy a feleségem politikai akciókban részt vegyen, de még csak
                    azt se kívánom, hogy tudjon róla... - ezt egyenesen Elinornak mondta, aki ezt
                    előbbeni politikai érvelésére vonatkoztatta, s ezért mélyen sértődve, igazán
                    szenvedve hagyta el a szobát.</p>
				<p>Zoltán jelöltségét többé sohasem említette férje előtt.</p>
				<p>Különben alig pár órára a Mikolay látogatása után, Elinor azzal a hírrel futott
                    férjéhez, hogy kis leányuk lázas.</p>
				<p>Két nap mulva nem lehetett kétség, - a gyermek vörhenybe esett, - s mivel Elinor
                    hallani se akart arról, hogy ne maga ápolja gyermekét, a fiatal asszony hetekre
                    elzárta magát a külvilágtól.</p>
				<p>Férjét is csak az ablakon keresztül látta.</p>
				<p>- Tudom, hogy a klubban, képviselőházban családos emberekkel jössz össze, ezért
                    Isten ments, hogy ezt a rémes betegséget általunk széthordhassák!... -
                    jelentette ki és sietett a második emeleten levő, használatlan szobákba vonulni,
                    drága kis betegével.</p>
				<p>Végnélküli napok, hetek következtek.</p>
				<p>Mivel a betegség teljesen rendes lefolyású volt, az első nagy ijedtség után
                    szürke egyformaság borúlt arra a három szobára, mely Elinornak, a nursenek és a
                    kis leánynak lakóhelyül szolgált. Távol megszokott körétől, foglalkozásától,
                    idegen bútoroktól környezve, egyszerü porcellánon, üvegen kiszolgálva,
                    szokatlan étkezési és lefekvési órák betartására kényszeredve, a fiatal asszony
                    sokszor úgy érezte magát, mintha valamely távoli csillagra lenne száműzve.</p>
				<p>Óh hogy sóvárgott, hogy leste naponkint azt a percet, amikor az ápolónő feléje
                    nyújthatta póstáját.</p>
				<p>Ő természetesen nem írhatott senkinek. De az a pár ember, aki törődött vele,
                    annál gyakrabban küldött levelet, virágot. Mindenekelőtt férje, aki most a
                    csombóki választás ügyében utazgatott Trencsénbe, nem volt nap, hogy ne
                    sürgönyzött volna. Néha kétszer is.</p>
				<p>Elinor hálás volt ezért, bár szivesebben vette volna, ha olykor-olykor olyan jó
                    hosszú leveleket ír, mint például: Illésházy Berta, az a jó, hűséges Berta, aki
                    bár Párisban a Sorbonneon tanul, mégis ráér hosszú, mulatságos, de még milyen
                    pompásan mulatságos levelek írására. Aztán meg... Idaliné. Elinor mosolyogva
                    ismerte el nem egyszer, hogy fogalma se volt arról, hogy annyi minden történhet
                    Budapesten, mint amennyiről a jó Jetta néni őt értesítette. Hány parázs
                    skandalumról, tényleges udvarlásról, tervbevett elválásról, de főképpen hány
                    házassági kombinációról tudott hírt adni, az már igazán meseszámba ment.</p>
				<p>Elinor szinte sajnálta ezeket a leveleket a tűzbe dobni, hiszen egy lélekbuvár e
                    sok, haszontalan tudnivaló tömkelegéből, egészen világosan kiolvashatta volna a
                    mai magyar főrangu társaság gondolkodását, érdekkörét.</p>
				<p>De ha már a Jetta grófné levelét sajnálta a tűzbe dobni, mennyivel nehezebben
                    szánta rá magát, hogy Mikolay Zoltán kötetnyi leveleit a lángok martalékává
                    tegye! Nem is tette soha, amíg legalább tízszer el nem olvasta őket.</p>
				<p>Pedig nem volt azokban a levelekben semmi, amit a legféltékenyebb férj is el ne
                    olvashatott volna, s mégis több volt bennök, mint a világ összes szerelmes
                    leveleiben, mert benne volt egy férfi egész lelki világa. Minden, amire gondolt,
                    ami érdekelte, amiért küzdött, amiért lelkesedett, azt Mikolay Zoltán félig
                    öntudatlanul, félig kacérságból, babonából oda rakta, hordta az Elinor lábaihoz,
                    mint ahogy hivő lélek az oltárra hord kincset, illatos virágot, mindent, amivel
                    istensége kegyét megnyerni reményli.</p>
				<p>De Elinor csak azt érezte ki azokból a levelekből, hogy őt valaki komolyan veszi,
                    bizalmára méltatja, küzdelmei részesévé avatja. És ez nagyon, nagyon jól esett,
                    bár folyton csak azt juttatta eszébe, hogy mennyivel boldogabb lenne, ha ezeket
                    a leveleket nem Zoltán, de Imre írta volna neki.</p>
				<p>Már jól előre haladt a nyár, amire végre Elinort azzal örvendeztette meg az
                    orvos, hogy „holnap délután, ha szép meleg marad az idő, megnyilhatnak a börtön
                    kapui...”</p>
				<p>Mikolay Imrével is tudatták ezt a jó hírt és ő sietett Jákóvárról - hol a
                    lezajlott képviselőválasztást pihente - Budapestre.</p>
				<p>Mily hosszúnak tünt föl az a pár órai gyorsvonatozás, most, hogy közeledett az a
                    perc, amire hat hét óta áhitozott! Látni Elinort, a kis Nórát. Tudni, hogy
                    minden éppen úgy lesz ismét mint volt, a gyermek megbetegedése előtt. Ugyanaz a
                    derüs nyugalom, ugyanazok a jól ismert neszek, melyek az otthon fogalmának olyan
                    hatalmas alkotó részei; s melyeket az a távoli betegszoba hetek óta elvont,
                    eltompított a palotában.</p>
				<p>Ezer apró, jól ismert zsongások ezek, - egy bizonyos selyemszoknya suhogása, pici
                    hímzett papucsok egészen halk topogása; az asszony szobájához vezető kilincs
                    csettenése, egy gyermekkacaj, amely egyszerre, váratlanul keresztbe veti magát
                    az eszmemenetén, s mintha csak egy marék virágszirom csapódott volna oda a Lord
                    Haldane vagy Roosevelt beszédének kellős közepére!...</p>
				<p>Ezer apró, titkos erő...</p>
				<p>Mikolay Imre talán sohasem vette őket öntudatosan figyelembe, de a lelke mégis
                    fölfogta őket, mint ahogy a kagyló a tenger mormolását fölfogja... S vágyott, oh
                    de nagyon vágyott arra, hogy ismét megszünjék az a sivár csend körülötte.</p>
				<p>Akkor talán a gond se nyomja majd úgy vállait.</p>
				<p>Mert az utóbbi időben ebből is kijutott elég.</p>
				<p>Bár azt a legutóbb kiadott három milliót nem magáért, az elvesztett pénzért
                    sajnálta, de írtózott attól a tapasztalatoktól, amit az árán vásárolt
                    magának.</p>
				<p>Imádattal csüggött a magyar föld minden rögén, s érette meghalni kész lett volna
                    minden percben és megalkotta magának a magyar ember fogalmát. Valamit, ami az
                    okosságnak, becsületnek, józanságnak, Istenfélésnek a daliás megtestesülése
                    volt, ennek a képzeletbeli honfitársnak boldogitása lett élete egyedüli célja.
                    Minden más: családja, vagyona, tudása, befolyása ennek az egy célnak lett
                    alárendelve.</p>
				<p>És ki tudja? hátha ezt a „minden más nemzet fiánál különb” ember képet szegény jó
                    anyja ültette szívébe, amikor hajdan, régen Argylus királyfiról mesélgetett
                    neki?!...</p>
				<p>Minden ember lelkében vannak - és hála Istennek, hogy vannak! - ilyen örökké
                    virágzó fák... De milyen a gyümölcse? - a valóság?!...</p>
				<p>Mikolay Imre minduntalan visszaborzadt tőle. Szeretett volna büszke lenni a
                    fajtájára, de ez a három millió, amit ismét csak megvesztegetésre, pálinkára
                    volt kénytelen adni, mély sebet ejtett idealizmusán...</p>
				<p>És mégis! Örök ellenmondás a nagy tettekre hivatott emberek gondolkodásában és
                    cselekedeteiben! Lám Mikolay Imre mégis el volt határozva, hogy, ha kell,
                    ezután is az utolsó krajcárját fogja odaadni - vesztegetésre és itatásra. S ha
                    ország határától országhatárig nem is marad józan ember a lábán, de mégis csak
                    annak kell történni, amit ő akar. Mert ő azt akarja, hogy a meggazdagodott
                    Magyarországban újra fölsarjadzzék az az Istentől áldott emberfaj, mely -
                    szerinte - a 48 előtti magyar földet benépesítette.</p>
				<p>Azt, hogy az ország hogyan és milyen eszközök segítségével gazdagodjék? s hogy
                    ethikáját miként kellene szintén gazdagítani? ezzel, egyelőre, kevésbbé
                    törődött. Ott vannak az illető resszortminiszterek, az az ő dolguk. Mikolay Imre
                    az összesek útját kívánta irányítani, és irányította is; mert párthivei vakon
                    követték.</p>
				<p>Csupán Mikolay Zoltán engedte meg magának, hogy itt-ott kifogásokat hangoztasson.
                    Ő tudniillik elsősorban nem a gazdagodástól várta az ország fejlődését, de a
                    művelődéstől. Ő tehát nem állt meg a pártpolitika határán, mint unokafivére, de
                    kulturpolitikáról álmodozott. Programmbeszédében ki is akarta ezt fejteni. De
                    Mikolay Imre idejekorán közbelépett, s így végeredményben Zoltán gróf nem annak
                    köszönhette képviselőségét, hogy gimnáziumot igért Csombóknak, de hogy az
                    ökörkuti nagybérlő szeszgyár-engedélyt kapott.</p>
				<p>Igaz, hogy Zoltán dühös volt saját magára, amiért programmbeszédének lényegét el
                    sem mondta, de hogyan tüzzön össze Imrével? mikor ez talán azt jelenthetné, hogy
                    nem találkozhat többé Elinorral?</p>
				<p>Pedig amióta újra összejött vele, úgy érezte, hogy csupán az Elinor gyakori
                    látása adhat értéket az életének.</p>
				<p>Először történt meg, hogy irigyelte unokafivérét.</p>
				<p>Irigyelte, de azért egyúttal le is sajnálta. Mert ösztönszerüleg megsejtette,
                    hogy Imre nem azért szereti Elinort, mert az a legkivánatosabb szép asszony ma
                    Magyarországon, hanem inkább azért, mert az a szép asszony az ő saját asszonya.
                    Az övé. Tulajdona. Rendelkezhetik vele kénye-kedve szerint. És joga van tőle
                    elvárhatni, hogy egy csomó gyönyörü szép gyermekkel ajándékozza őt meg.</p>
				<p>Igaz, hogy Zoltán arról is meg volt győződve, hogy éppen ez a tudat teszi Imrét
                    gyöngéddé, hisz csaknem részvéttel viseltetik az iránt a gyenge asszony iránt,
                    akit a sors így védtelenül dobott a karjaiba. Mert a legirigyebb ellensége se
                    mondhatta volna Mikolay Imréről, hogy nem a legjobb szívű ember a világon.</p>
				<p>Mégis, Zoltán gróf, aki vérbeli esztétikus volt, lelke mélyéből lesajnálta az
                    olyan embert, akinek, ha egy nagy kincs van a birtokában, nem annyira gyémántjai
                    ragyogásában gyönyörködik, de inkább az a tudat teszi boldoggá, hogy van egy
                    nagy értéket képviselő ékszere a Wertheimszekrényében.</p>
				<p>Az ilyen ember igazán megérdemelné, hogy megrabolják!... - mondta magának
                    lázadozva.</p>
				<p>De ez csak olyan kiforratlan gondolat volt nála, mert még az eszébe se jutott,
                    hogy ő legyen az a tolvaj (bár azt már egészen biztosan tudta, hogy megölné azt,
                    aki ilyen szándékkal az Elinor közelébe férkőznék).</p>
				<p>*</p>
				<p>Mikolay Imre megelégedéssel nézett körül a verandán. Igen. Ez tetszeni fog az
                    asszonynak. Az öreg Wavranek ezt jól csinálta. Ez a sok száz La France rózsából
                    font falszőnyeg s fölötte az ide-oda kuszó, kandikáló, gyöngéden hajladozó
                    „Crimson rambler”-ivezet igazán sikerült.</p>
				<p>- Ilyesmi nekem sohasem jutott volna eszembe - vallotta be magának mosolyogva. És
                    igaza volt. Ő, aki mindég a magyarok boldogításán tépelődött, sohasem jutott
                    ahhoz, hogy a szép kultuszát üzze. Meg sem látta a
                    szépet, ha csak, mint ma, egy őtet érdeklő célt nem szolgálta. Mi több, egy
                    bizonyos lenézést, kevesbítést érzett mindazokkal szemben, akik a Szépet
                    komolyan veszik. S ha ő rendelte is a kertésznek, hogy „eszeljen ki valamilyen
                    szép virágdíszt a grófné fogadására”, egy kicsit azzal a fölényes, elnéző
                    jóakarattal tette azt, mint mikor komoly férfi pamutgombolyagot dob a kis macska
                    elé.</p>
				<p>Elinor azonban csak a szerető gyöngédség megnyilatkozását látta e gyönyörü
                    elrendezésben s végtelen hálásnak érezte magát.</p>
				<p>Milyen boldog volt! A hatheti elzárkózás után egyszerre birtokába vehette
                    fiatalságát, gazdagságát, gondtalanságát. Szabadon mozoghatott, lélegezhetett
                    virágok között, kék ég alatt. Illat, szín, hangok, közvetlenül jutottak
                    érzékeihez.</p>
				<p>Egészen elfeledte, hogy volt idő, amikor nem érte be ennyivel, ma csak egyet
                    tudott: átadni magát a mindenfelől feléje özönlő életörömnek, s amint ott állt
                    kertre nyiló nappalijában, keze férje kezében, fejét férje vállára hajtva, se
                    vágy, se akarat nem ébredt lelkében. Talán nem is gondolkozott, csak azt tudta,
                    hogy él, és hogy nagyon jó élni.</p>
				<p>- Igy érezheti magát - ilyen tökéletesen jól - a napsugárban táncoló atóm! -
                    suttogta tréfásan, nehogy a komoly szó ránehezedjék hangulatára.</p>
				<p>De Mikolay nem arra figyelt, hogy mit beszél, csak hangjának muzsikáját szívta
                    magába szerelmesen.</p>
				<p>- Hogy vártam ezt a percet! - mondta, mialatt két karja a fiatal asszonyt foglyul
                    ejtette.</p>
				<p>Elinor teljes lelkéből viszonozta a forró csókokat, és boldog nevetéssel türte,
                    hogy férje ölébe kapja, s úgy vigye el, messze a verandáról, szerelmes
                    őrültségeket csókolva fülébe, szájára. De aztán, amikor Imre végre kiengedte őt
                    karjából, egy zsámolyt vont ahhoz a székhez, melyen férje helyet foglalt.</p>
				<p>- Most pedig mesélj! - kérte és közel, egész közel huzódott, hogy hallgatva,
                    kérdve, mindazt elmondja, ami hat hét óta gondolatvilágát betölté, s megtudja
                    mindazt, ami Imrét ez idő alatt érdekelte, foglalkoztatta. Úgy vágyott örülni az
                    örömével, résztvenni a bánatában, szánni az unalmáért s megtapsolni a
                    sikereiért. De mindezekhez az kellett volna, hogy Mikolay is szükségét érezze a
                    gondolatmegosztás gyönyörének; hogy közlékennyé váljék, de ez ma is távol maradt
                    tőle.</p>
				<p>Őt teljesen kielégítette az a tudat, hogy az ő szépséges asszonyát újra karjaiban
                    tarthatta; s ezt a jó érzést betetőzte az a biztonság, hogy ezzel nem hogy
                    törvénybe ütköző hibát követett volna el, hanem éppen ellenkezőleg, még istennek
                    is tetsző cselekedetet művelt... Aztán meg a fiú! Három évi házasság után éppen
                    elérkezettnek vélte az időt, hogy nevének, vagyonának örököst biztosítson...</p>
				<p>Hála a Mindenhatónak, Elinor oly kitünő egészségben van, hogy semmi sem
                    valószínűbb annál, hogy ily hosszú távollét után... és Mikolay boldog
                    álmodozásnak adta magát.</p>
				<p>De, bár közbe-közbe meg is ölelték, meg is csókolták egymást, lassan-lassan mégis
                    kiapadt a szó az Elinor csicsergő ajkán; s az imént még életörömtől túláradó
                    ötletei apránként leszürkültek, ellapultak beszédében, míg végre ideges
                    nevetéssel ugrott föl helyéről.</p>
				<p>- Most már te, de te beszélj! - kiáltá apró rózsaszín ujjaival megbökdösve férje
                    vállát.</p>
				<p>- Én? Hát mit beszéljek? Gyere adj egy csókot.</p>
				<p>- Nem. Előbb tudni akarom...</p>
				<p>- Hiszen minden nap írtam.</p>
				<p>- Sürgönyöket... Szégyelje magát! „Jákóvárt voltam.” „Csombókra megyek”...
                    „Beszéltem a házban”... Mit érek ennyivel? Hisz ez mind csak megannyi üres
                    pohár! De én a tartalmát akarom! Bort kérek férjem uram, bort! Érti?</p>
				<p>- Te vagy a legszebb a világon, imádlak!...</p>
				<p>- Mert a legszebb vagyok?... És mi lenne, ha megcsúnyúlnék?... - nevetett Elinor
                    szépsége teljes tudatában állva férje elé.</p>
				<p>- Soha!... - kiáltotta Mikolay. - Soha!...</p>
				<p>Elinor kacagva szabadította ki magát a szenvedélyes ölelésből.</p>
				<p>- Nem... Most azt akarom hallani, mi az igaz abból, amikkel telve vannak a lapok.
                    Igaz, hogy szó van miniszterelnökségedről?</p>
				<p>- Igaz.</p>
				<p>- És erről nekem egy szót se szólsz?</p>
				<p>- Ráérünk...</p>
				<p>- Milyen boldog volnék!</p>
				<p>- Te? - Mikolay idegenkedve, szinte rémülve nézett reá.</p>
				<p>- Hogyne! Olyan büszke volnék reád, olyan büszke!...</p>
				<p>- Csak nem a kegyelmes cím csábít?</p>
				<p>- Imre! Hogy jut ilyen eszedbe!... Annyi őszinte szemrehányás volt e
                    kifakadásban, hogy Mikolay megkönnyebbülten cirógatta meg felesége arcát.</p>
				<p>- Igazad van; ezt nem lett volna szabad rólad föltételeznem...</p>
				<p>- Csakhogy belátod!... - Elinor kedvetlenül ült vissza helyére, de becsülettel
                    törte az eszét azon, miről is beszélhetne még Imrével.</p>
				<p>- Igen?! - szólt azután, meglelve, amit keresett. - Örültél, hogy Csombókon
                    Zoltán lett megválasztva, s nem az a kiállhatatlan Horcsevich?</p>
				<p>- I...gen, szükségünk van arra a kerületre.</p>
				<p>- Lásd, és ezt nekem köszönheted!</p>
				<p>- Ugyan kérlek! Ne ülj föl Zoltánnak, aki csak kérette magát, hogy neked örömed
                    teljék a kapacitálásban; de igazában eszébe se jutott másnak átengedni a
                    mandátumot.</p>
				<p>- Oh! ezt te csak mondod! - diadalmaskodott Elinor, - de volt idő - igenis volt!
                    - amikor nagyon is számítottál az én rábeszélési talentumomra, vagy nem?...
                    Emlékezz csak vissza! Én például tudok egy kis levélkéről, amit egy szép
                    reggelen... férjuram beküldött hozzám...</p>
				<p>- Micsoda levelet?... Vagy azt?... Most már emlékszem. Egy álmatlan éjszaka
                    eredménye. Mikor már átadtam a komornyiknak, tudtam, hogy fölösleges, de rest
                    voltam visszavenni.</p>
				<p>- Úgy?... - és Elinor úgy érezte, hogy minden vér és melegség kikapcsolódott
                    életéből, hogy végnélküli unalomnak, egyformaságnak adjon helyet.</p>
				<p>- Hát így is jól van, - mondta aztán dacosan, - majd az ablakhoz lépett, de
                    legott türelmetlenül zárta be azt. - Eh, biztosan a rég nem hallott nyomda
                    zúgása tesz idegessé, - gondolta és mivel férje már újra ott ült íróasztala
                    mellett és teljesen el volt merülve egy régi „Képviselőházi Napló” olvasásában,
                    ő szó nélkül távozott a szobából.</p>
				<p>Mikor ismét a verandára lépett, szemközt találta magát Idali Ákossal.</p>
				<p>- Mi az ördögnek nem csináltattok liftet? - zsörtölődött a gróf köszönés helyett,
                    s e kifakadásának némi jogosultságot adott szaggatott lélekzete, mely a
                    lépcsőjárástól még most is alig engedte szóhoz jutni.</p>
				<p>De Elinor elnevette magát:</p>
				<p>- Lift?! A Mikolay Imre házában? Hová gondol, Ákos bácsi!</p>
				<p>- Persze, persze! Értem. Ösmerve Imrét, inkább azon kell csodálkozni, hogy nem
                    kényszeríti feleségét arra, hogy még most is hordszéken vitesse magát a bálokba,
                    nemde?</p>
				<p>- Attól ugyan nem nagyon kopnék el az a hordszék, - felelt Elinor keserűség
                    nélkül, de mégse vidáman. Hanem Idali már nem figyelt reá. Széles mozdulatokkal,
                    gyakori hangos nevetéssel, messzehangzó, recsegő fonográf-hangon kezdte
                    legutóbbi cselekedeteit elősorolni. Természetesen, minden egyes mondatból az
                    világlott ki, hogy Idali Ákos a legeszesebb és leggazdagabb ember
                    Magyarországon, - kivált amióta a rég áhítozott mezopotámiai vasútvonalra
                    megkapta a koncessziót! Ez nagyon boldoggá tette, de még valami.</p>
				<p>- Tudod, vagy talán nem tudod, hogy itt járt a spanyol király? - kérdezte
                    szivarra gyújtva.</p>
				<p>- A lapokat olvastam.</p>
				<p>- Fogadom, hogy a legérdekesebbet, azt, hogy a saját házamban megtiltottam a
                    spanyol királynak, hogy szivarra gyújtson, mégse olvastad.</p>
				<p>- Megtiltotta? Csak nem? - Elinornak egészen másutt járt az esze, de most mégis
                    figyelni kezdett. - Igazán?</p>
				<p>- Esküszöm. Tudod ugy-e, hogy bált adtunk ő felsége tiszteletére? Nos, a cotillon
                    alatt a király nagyon kegyesen, egészen, mintha örökké együtt éltünk volna, a
                    Jetta nénéd boudoirjában foglalt helyet. A felségen kívül nem volt ott más, mint
                    én, meg Jetta, meg az öreg Unomich herceg...</p>
				<p>- Milyen otthoniasan érezhette magát a „Durchlaucht” ő felsége körében! -
                    rossznyelvűsködött Elinor.</p>
				<p>- Nagyon. De nem egészen, mert mi is ott voltunk, már mint Jetta meg én. Oh, ezt
                    egész határozottan kiéreztem nála. Ezért már régen lestem az alkalmat, hogy
                    megmutassam neki, hogy vagyok olyan nagy úr, mint ő. Vagyok olyan nagyúr, mert
                    merek olyan nagy úr lenni, mint ő.</p>
				<p>- „Merek”? Hogy érti azt Ákos bácsi: „Merek”?</p>
				<p>- Hát ugyan miben rejlik az igazi úr és az úrhatnám snob közötti különbség?
                    Egyszerűen abban, hogy az úr magától mer, a snob ellenben csakis mások után
                    mer...</p>
				<p>- Igaz, de a vakmerőket hová sorozza, Ákos bácsi?</p>
				<p>Idali hamiskás szemhunyorítással, finom, megértő mosollyal saját magára
                    mutatott:</p>
				<p>- Azok a győzők, Elinor, mondhatom neked, hogy azok a győzők!</p>
				<p>Elinor elnevette magát és önkéntelenül kezet nyújtott bátyjának; és Idali széles
                    jókedvében most kezdett csak igazán mesélni.</p>
				<p>- Hát hallgass ide, - kacagott, - hiszen még most se tudod, hogy történt a dolog
                    azzal a szivarral. Hát amint mondám, ő felségével ott teázgattunk négyesben,
                    amidőn egyszer csak azt látom, hogy Unomich kiveszi zsebéből, igen, a saját
                    zsebéből!... hallatlan, ugy-e? - ezt csak ő, és csak nálam merte megtenni. A
                    gőgös pimasz! Tehát kiveszi a saját zsebéből a szivartárcáját és odakinálja ő
                    felségének. A király szórakozottan, mert éppen a San-Sebastianói autó-versenyről
                    beszélt, szórakozottan belenyul a tárcába, de még mielőtt kihúzhatott volna
                    egyet a herceg havannáiból, én fölálltam és, persze mély meghajlással, alázatos
                    arccal, stb., stb., ahogy illik, azt mondtam: „Felség, most egy kétségbeesett
                    embert lát maga előtt, mert be kell vallanom, hogy feleségem, a grófné
                    jelenlétében nem szabad szivarra gyújtani...” Haha! Láttad volna a konsternációt
                    az arcukon (legkivált Jetta nénédén!). De én siettem ő felségének megmagyarázni,
                    hogy Jettánál az orvos élet-halál kérdést lát abban, hogy szivaroznak-e
                    közelében, vagy sem...</p>
				<p>- De Ákos bácsi! Sohase hallottam...</p>
				<p>- Légy nyugodt, én sem... Ő felsége azonban a legnagyobb kegyességgel jött velem
                    a gobelinterembe, s ott rágyújtott... Az én
                    szivaromra!...</p>
				<p>- S mindezt miért rendezte így Ákos bácsi?</p>
				<p>- Nem érted? Csodállak. Vagy nem tudod, hogy Unomich várományosa, Unomich Egon
                    Zsozsónak udvarol?</p>
				<p>- Tudom.</p>
				<p>- Nos hát, értsd meg: nekem le kellett vizsgáznom Unomich Camilló előtt a
                    nagyuraságból, mert különben sohase engedné meg, hogy öccse az én leányomat
                    feleségül vegye. Ugyan kérlek! Ne mondj ellent. Ismerem én az embereket...</p>
				<p>Elinor kezdte magát kényelmetlenül érezni bátyja őszinteségeivel szemben.</p>
				<p>- Megengedi, hogy csengessek s megkérdezzem Imre itthon van-e? - kérdezte, hogy a
                    társalgást elterelje.</p>
				<p>- Csak hagyd el. Úgy is mindjárt megyek. Különben tegnap találkoztam vele is,
                    Zoltánnal is.</p>
				<p>- Hol?</p>
				<p>- Imrével a klubban, Zoltánnal hol is? Oh igen, a Folies Capriceban.</p>
				<p>Elinor meglepve kapta föl a fejét. Sohase jutott eszébe, hogy Mikolay Zoltán a
                    „Folies Caprice”-ba menjen.</p>
				<p>De végre is, miért ne tenné? - okoskodott magában, bár cseppet se tette boldoggá
                    e beismerés.</p>
				<p>- Kivel volt? - kérdezte, csak hogy mondjon valamit.</p>
				<p>- Ki? Zoltán?... Hát Irmával, - felelt Idali gyanútlanul.</p>
				<p>Elinor egyszerre mellette termett.</p>
				<p>- Irmával? Ki az?</p>
				<p>- Irma? Hát az az Irma. Vagy, ahogy Jetta nénéd mondani szokta: a Mikolay Zoltán
                    „Schőberl Irmája”.</p>
				<p>- Schőberl Irma?... De hát ki az a Schőberl Irma?...</p>
				<p>- Szent Isten, Elinor! Ha nem ismerném a kis Nórát, igazán azt hinném, hogy még
                    ma is lány... De gyermekem! Hol élsz te? Nem tudod, ki az Irma?!... Nem tudod,
                    mi a Schőberl?!</p>
				<p>- „Schőberl”, ez egy bútordarab...</p>
				<p>- Igen. Helyes. Egy igen hasznos bútordarab... és Irma is az...</p>
				<p>- Zoltánnak?...</p>
				<p>- Annak. S ha valaha újra „eladó” lesz a bájos kicsike, bátran így lehet majd
                    hirdetni: „Elsőrangú Schőberl-teremtés; nappal kényelem, éjjel szerelem.”</p>
				<p>- Ákos bácsi!</p>
				<p>- Ugyan kérlek! Ébredj már végre s nézz magad körül... Hát persze, hogy Zoltán,
                    és hát persze, hogy Irma. A jó, a türelmes, a szófogadó kis Irma, aki sohasem
                    kérdezi, Zoltán úr kibe szerelmes, kinek udvarol, hol volt, hová megy, hanem
                    szépen meghúzódik kis üllői-úti lakásában és becsülettel várja azt a percet,
                    vagy órát, - esetleg hetet is, - amikor Zoltán szükségét érzi ölelő karjainak,
                    s egy kis házi főttnek; úgy hallom, pompás magyar szakácsnét tart e célból...
                    Szóval a legtökéletesebb kis élő Schőberl, amit csak képzelni lehet... Oh! sok
                    kellene ilyen! - tette hozzá mély sóhajtással, mert hirtelen emlékezetébe
                    szökött Gambadritta Lerina, a világ összes balletkarának legeslegszeszélyesebb
                    csillaga. - De nem. Nem akart rá gondolni. Se most, se máskor. Soha többé. Végre
                    is itt a hatvan esztendő az ajtó előtt. Ezután már, ha költ, - költeni pedig
                    kell valakire, ha mindjárt tisztán a hírért is, - de ha már költ, legalább
                    békességet vegyen magának a drága pénzével, nem pedig folytonos
                    vitriol-drámákat... Ah, ha az ember olyan szerencsés lehetne, hogy egy kis
                    Irmára, egy olyan kis Schőberl Irmára szert tehetne; be sok gyémántot nem
                    sajnálna tőle!... De miért ne? És miért ne éppen ezt az Irmát, a Mikolay Zoltán
                    Irmáját?... Pénz persze ehhez nem elég, de van más módja is; például, ha Zoltán
                    megházasodnék... Igen, ez jó módja lenne, mert valószínű, - fűzte Ákos gróf
                    gondolatait, - valószínű, hogy Zoltán szakítana a multtal, legalább eleinte,
                    Irma pedig ez alatt, de lehet későbbre is szabaddá lenne...</p>
				<p>És mikor Idali elmélkedésének ehhez a pontjához jutott, egyszerre csak húga elé
                    állott:</p>
				<p>- Te Elinor! - riasztotta föl a fiatal asszonyt. - Te Elinor, igazán
                    megházasíthatnád azt a Mikolay Zoltánt.</p>
				<p>Elinor a földre esett rózsaszirmok után hajlott:</p>
				<p>- Én? Zoltánt?... Miért? - kérdezte föl se tekintve.</p>
				<p>Idali most már akaratoskodott.</p>
				<p>- Mondd inkább: miért ne?!</p>
				<p>- Azt se tudom...</p>
				<p>- Hogy kit vegyen el?... Megmondom én: Lorándffy Hubertát. Igen. Azt. Van öt vagy
                    hat milliója, szép leány, előkelő, mit akarhat még?</p>
				<p>- Hát én igazán nem tudom, mit akar, de...</p>
				<p>- De Huberta fülig szerelmes belé, ezt is megmondhatod neki...</p>
				<p>- De kérem...</p>
				<p>- Vagy...? - és Idali hirtelen olyan közel hajlott húgához, hogy szeme nem volt
                    egy arasznyira a fiatal asszony arcától. - Vagy talán... te miattad nem
                    há...</p>
				<p>Elinor hangos, ideges kacagással szakította félbe.</p>
				<p>- Micsoda őrültség! - tiltakozott.</p>
				<p>- Na, na!... - fenyegette meg a gróf rövid vaskos ujjával, - na, na!... - De
                    aztán kalapja után nyúlt.</p>
				<p>Elinor már megkönnyebbülve tartotta homlokát az elmaradhatatlan búcsú-csókra, de
                    Idali még mindig ott állt a szoba közepén és kacagott: - Na, na; na, na! -
                    ismételte szünet nélkül, mert most már a Traviatta dallamára dudolta azt a
                    szótagot; hanem egyszer csak abbahagyta a dalolást.</p>
				<p>- Különben, igazad lehet, - mondta komolyan, de némi lekicsinyléssel hangjában. -
                    Ezek a Mikolayak igazán hihetetlenül szerencsés fickók! Hiszen alapjában te is
                    csak olyan vagy, mint Irma, - egy jó, szófogadó, alkalmazkodó, becsületes, - de
                    még milyen nagyon becsületes! Schőberl-asszonyka... Vagy nincs igazam?</p>
				<p>Elinor szótlan irtózattal nézett utána. Védekezni se próbált, hiszen egy hangot
                    se bírt kiejteni. De Idali nem is várt, hogy feleletet kapjon. - Ime már ott
                    hangzott a hangja a folyosó másik végén. Valószínüleg Imrével találkozott, mert
                    nevetése, kiabálása még soká háborgatta a veranda csendjét.</p>
				<p>Elinor undorral, keserűséggel telve próbált az imént lefolyt párbeszéd emlékétől
                    szabadulni. De ez nem sikerült. Sőt, amint multak a percek, mintha mélyebb és
                    mélyebb ürt vágna lelkében minden kellemetlen szó és minden csunya fogalom.
                    Hosszú elzárkózottsága folytán ma még a szokottnál is fogékonyabb volt minden
                    benyomásra, - s ezért Idali szavai, hangja, nevetése, mint megannyi éles karom
                    fogta körül gondolatait. Örömrontó, álommocskoló képletek kergetőztek agyában.
                    Pedig egész életében ezek ellen küzdött.</p>
				<p>Csak nem leszürkülni, lealacsonyodni, ellaposodni! - fohászkodott, valahányszor
                    az Idali-család valamely tagja végigmángorolt gondolatvilágán. De ma, a szokásos
                    virágtaposásnál, sokkal kegyetlenebb pusztítást vitt véghez az Idali Ákos
                    tapintatlansága, - ezért Elinor csupa összekuszált, szaggatott érzelmekkel
                    viaskodott.</p>
				<p>Undor és elégedetlenség gyötörte.</p>
				<p>- És ha Ákos bácsinak volna igaza? - kérdezte magától önmegvetéssel. - Ő mondta
                    egyszer azt, hogy „magyar átok a „majdnem”... és azt hiszem, igaza van. Mert én
                    is mi vagyok egyéb, mint egy félbemaradt, egy majdnem?! - Ime, nem birok
                    megbékélni azzal, hogy Imrének csak az Irm... csak a felesége legyek, - de nincs
                    erőm ahhoz, hogy az élettárs helyét kivívjam szívében. Majdnem, majdnem,
                    majdnem! - ismételgette, mialatt egy finom csipkezsebkendőt foszlányokra
                    tépett.</p>
				<p>- De, ha végre mégis, - valami csoda folytán meglelném, amit keresek? a
                    megértést? - a harmóniát? - a kölcsönös testestől-lelkestől egymáshoz illő
                    életet?... Meglelném, - kivel?...</p>
				<p>Megijedt a kérdéstől, mert bárhogy érvelt, bizonyított, akarta az ellenkezőt
                    elhitetni magával, - érezte, hogy az Imre ő iránta való érzéseinek semmi köze a
                    lelkiközösség érzéséhez, - és ez a bizonyság az arcába kergette a vért
                    szégyenében, rémületében.</p>
				<p>- Gróf Mikolay Zoltán, - jelentette a komornyik, s ugyanabban a percben már ott
                    is állt Zoltán és Elinor kezét ajkához emelte.</p>
				<p>A fiatal asszony jókedvet erőltetve fogadta vendégét.</p>
				<p>- Még nem is gratuláltam magának, - nevetett.</p>
				<p>- Mihez?</p>
				<p>- A csombóki győzelemhez.</p>
				<p>- Köszönöm. De vigyázzon!... Csak azt mondom Elinor, hogy vigyázzon, mert ha
                    nagyon megkínoznak a választóim, magát fogom vádolni. - Hiszen maga volt az, aki
                    a képviselőségbe újra beugratott.</p>
				<p>- Én?</p>
				<p>- Hát ki más? Azt hiszi lett volna más földi hatalom, akinek a kedvéért újra
                    megcselekedjem azt a nagy bolondságot?</p>
				<p>- Imre azt mondja... De nem. Nem lényeges. Beszéljünk másról. Mondja, hogy vannak
                    Lórándffyék?</p>
				<p>Zoltán szokása szerint az asztalon lévő tárgyakat vette kezébe és nézegette nagy
                    érdeklődéssel.</p>
				<p>- Lórándffyék? - visszhangozta föltekintve, - Huberta grófnő nagyon szép és
                    na...</p>
				<p>- És nagyon szerelmes magába, mi? - vágott szavába Elinor, azután helyéről
                    felugorva. - Tudja, hogy ki nem állhatom azt a leányt? - kérdezte s maga is
                    csodálkozott, hogy mennyire igazat szól, holott öt perccel ezelőtt alig tudta,
                    hogy Lórándffy Huberta a világon van.</p>
				<p>Mikolay meglepve emelte rá szemét, aztán lehúnyta, nehogy elárúlja gondolatait.
                    Egyszerre azonban Elinor elé állott:</p>
				<p>- Mit szólna hozzá, ha azt mondanám, hogy Hubertát feleségül akarom venni? -
                    kérdezte.</p>
				<p>- Nem!</p>
				<p>Mi volt ez? Sebzett madárnak a segélykiáltása? Szenvedő emberi szívnek a
                    feljajdulása, vagy még több, mindennél több: - szerelem?</p>
				<p>Zoltán egy pillanat alatt Elinor mellett termett, s kezét lassan forró ajkához
                    vonva, szenvedélyes tekintettel kereste tekintetét:</p>
				<p>- Elinor, - sugta halkan, kérőn, mialatt kezénél fogva magához akarta vonni.</p>
				<p>De Mikolayné elsápadva hátrált előle.</p>
				<p>- Hagyjon el, - kérem, - eresszen! - lehelte és most már ő húnyta le szemét, mert
                    nem akarta látni a Zoltán arcában, szemében ugyanazt a
                    kifejezést, amit félórával előbb férje arcában, szemében látott fellobogni.</p>
				<p>Mikolay boldogságtól ittasan hajolt hozzá.</p>
				<p>- Elinor! Nézzen reám. Tudja, hogy szeretem. Ugye tudja mindég? Tudhatta, mert
                    hiszen én mindég szerettem,... de én... hogyan hihettem volna... hogy maga...
                    hogy te Elinor...</p>
				<p>A fiatal asszony kétségbeesett vergődéssel szakította ki magát az ölelő
                    karokból.</p>
				<p>- Zoltán kérem! Hagyjon el... menjen... csak most menjen... - könyörgött s szeme
                    megtelt könnyel.</p>
				<p>- Megyek, ha parancsolja megyek, - felelt Mikolay szófogadóan, de azért nem
                    mozdúlt, csupán a hangja, a tekintete távolodott el, hogy többé ne riasszon, ne
                    követelődzék. Mert a hódításhoz szokott férfi biztos tapintatával megérezte,
                    hogy ennél az egynél csakis úgy érhet célt, - ha egyáltalán célt érhet, - ha nem
                    az asszonyt kisérti meg szenvedélyével, de ha előbb a benne lakozó magányos
                    lelket sikerül magához vonzania.</p>
				<p>- Megyek, ha parancsolja megyek... - ismétlé. - De visszajövök, ugye?... Ugye
                    visszajöhetek... magáért Elinor... - S mert Elinor elsápadását látta, sietett
                    hozzátenni: - Mert ugye az enyém lesz Elinor? Isten, világ előtt az enyém?... -
                    Aztán szelid, behizelgő hangon, míg keze azokat a rózsákat kereste, cirógatta,
                    melyet Elinor az imént még kezében tartott, mind meggyőzőbben suttogta: „És
                    felépítünk mi ketten... maga meg én Elinor, - egy csendes, szép otthont, ahol
                    nem lesz egy gondolat, mely meg ne lenne osztva...”</p>
				<p>És beszélt egy munkás, magas ideálokat szolgáló életről, amelyben mindkettőjöknek
                    egyenlő része lesz... És beszélt szerelemről is, de halkan, félénken, nem
                    többet, mint amennyiről tudta, hogy melege jól esik a fiatal asszony didergő
                    lelkének.</p>
				<p>Elinor pedig nem felelt semmit. Odahúzódott, ahol legsürübben hajladoztak a
                    rózsák és lehunyt szemmel, előrehajolt fejjel, mind nagyobb, nagyobb sóvárgással
                    hallgatta a szerelmes ember suttogásait.</p>
				<p>„Ha Imre csak egyszer, csak egyetlen egyszer így beszélne hozzám”... gondolta,
                    mialatt Zoltán meg volt győződve arról, hogy a fiatal asszony ebben a percben
                    csak azt tudja, hogy ő, egyedül csak ő van a világon!...</p>
				<p>Elinor nagyon jól tudta, hogy veszedelmes játékot űz, midőn így átengedi magát a
                    Zoltán befolyásának. Tudta, hogy helytelenül cselekszik, de nem tudott
                    ellentállni a vágynak, - hallgatni, - tovább hallgatni mindazt, ami után lelke
                    olyan nagyon sóvárgott.</p>
				<p>De a köznapiság kicsinyes beavatkozása, hamarosan véget vetett kettőjök rajongó
                    hangulatának, mert ime kinyílt az ajtó és a komornyik ezüst tálcán levelet
                    tartott Elinor elé.</p>
				<p>- A kegyelmes gróftól.</p>
				<p>Elinor kérdőn nézett reá, majd idegességtől remegő kézzel bontotta fel a levelet,
                    aztán Zoltánhoz fordúlt:</p>
				<p>- Imre elfogadta a miniszterelnökséget.</p>
				<p>- Őrültség! - kiáltotta Mikolay helyéről felugorva. - Őrültség!</p>
				<p>Elinor kijózanodva egyenesedett ki.</p>
				<p>- Miért? - kérdezte harciasan.</p>
				<p>- Mert az ellenzék mindenre képes.</p>
				<p>- Mindenre? Mi az?</p>
				<p>- Mit tudom én, - talán még ölni is.</p>
				<p>- Az Istenért!...</p>
				<p>Zoltán keserű szemrehányással dobta feléje:</p>
				<p>- Ennyire bánja?... Ennyire szereti?</p>
				<p>Elinor csak vállat vont s nehéz könnycseppek csillogtak hosszú szempilláin.</p>
				<p>- És én mégis reménykedem Elinor, - mondta Mikolay halkan. - És én mégis várni
                    fogok türelemmel... imádattal, várni, várni fogok, ha kell tíz évig is... ugye
                    ezt nem felejti el soha, soha Elinor?... és mivel ujra nyilott az ajtó, Mikolay
                    Zoltán banális társadalmi szólásformákat mormolva, szivélyes közömbös arccal
                    vett búcsút Elinortól.</p>
			</div>
			<div type="chapter">
				<head>II.</head>
				<p>A jákóvári kastély tornyán, - jelezve, hogy itthon vannak tulajdonosai, - messze
                    láthatóan lengett a Mikolay-nemzetség kék és sárga zászlaja. Maga az óriás
                    épület ünnepi díszt öltött. Minden ablaka virágdíszben pompázott, a bejárat
                    előtti széles, oszlopos felhajtó előtt pedig, jobbról is, balról is hosszu
                    sorban lakáj sereg állt sorfalat, s a lemenő nap fel-felcsillantotta a gazdag
                    bérruhájuk aranyos sujtását, címeres gombjait. A házhoz vezető úton, egészen ki
                    az országútig, olykor nótára gyújtva, olykor éljenezve, sűrű embertömeg
                    álldogált tarka ünneplőben. S amikor a kis Nóra pillangó módjára ide-oda
                    futkosott közöttük, nem egy kérges tenyér érintette göndör szőke haját, piros,
                    örökké mosolygó orcáját, - szeretettel, meghatottsággal.</p>
				<p>Mert a jákóvári uradalom igazán a Mikolay Imréé volt. Népe együtt érzett vele, az
                    ő szeretete az ő szivüket is melegítette, az ő büszkesége az övéké is volt, s
                    most, hogy mint minisztert először várták falujában, - egy akarattal eljött
                    közelről is, távolról is mindenki; még a betegek is odahozatták magukat a
                    kerítés mellé, hogy onnan lássák azt, aki örömben, bajban mindég igaz volt
                    hozzájok. Tiz falú leánya gyült össze virággal kezében. Tiz falu legénye ült
                    büszkén nyeregben, hogy a határtól kezdve bandériummal, diadalmenetben vezesse
                    otthonához az ország büszkeségét. Éppen most kezdtek rendeződni a kastély
                    bejáratánál, s valamennyi kackiásan kihúzta magát, amint Elinor viruló
                    szépségét, sugár alakját megpillantották az erkélyen állva.</p>
				<p>- Éljen a kegyelmes grófné! - kiáltotta a bököndi iskolamester, mire ezer torok
                    visszhangozta kendőlobogtatással, kalapdobálással, hogy „éljen”...</p>
				<p>Elinor jókedvűn, szintén zsebkendőjét lobogtatva, köszönte meg az ovációt, aztán
                    ő is lement a ház elé.</p>
				<p>Mindenkihez volt egy szava, kérdése, egyik-másik pici gyermeket kivette anyja
                    karjából, hogy jobban megbarátkozhassék vele, s nagy csillogó gyöngyökkel kivert
                    munkazsákjából kifogyhatatlan mennyiségben kerültek elő az aranypapirba göngyölt
                    cukorkák, a gyönyörü kis bábúk, a színes szalagok. Amerre lépett, ujjongás,
                    boldog gyügyögés kelt a nyomában.</p>
				<p>De aggódni kezdett. Már itt kellett volna lenni a menetnek, jó negyedórával
                    előbb.</p>
				<p>- Vajjon nincs semmi baj? - kérdezte halkan a jószágfelügyelőt.</p>
				<p>- Nincs, dehogy van kegyelmes asszonyom, - felelte az megnyugtatón. De Elinor egy
                    idő mulva ujra csak hozzá szólt.</p>
				<p>- Mondja kérem Jerinák úr, melyik lovakat fogatta a gróf kocsijába?</p>
				<p>- A sárga négyest.</p>
				<p>- Mirzával?</p>
				<p>- Igenis.</p>
				<p>- Mégis? Pedig üzentem, hogy Sheilát fogassa ostorhegyre, hiszen tudja, hogy
                    Mirza nagyon ijedős. Ez a sok zászló, meg a sok lövöldözés könnyen
                    megbolondíthatnák...</p>
				<p>De még mielőtt a tiszt felelhetett volna, messziről hallatszó óriási zsivaj,
                    sikoltás vonta el figyelmüket.</p>
				<p>- Mi ez?... ez nem éljenzés, nem öröm, - de rémület hangzik e hangzavarból.</p>
				<p>Az emberek ijedve, hátrálva néztek a kapu felé, Elinor elsápadva, ösztönszerüen
                    Nórát kereste tekintetével, de mikor látta, hogy a nurse a karjára vette s a ház
                    felé tart vele, futva indult a kapu irányába. Ötven lépésnyire lehetett tőle,
                    mikor megtörtént a katasztrófa. Akik látták, csak később emlékeztek reá, az
                    esemény percében azonban mindenki bénult agyműködéssel állt ott és se segítségűl
                    nem sietett, se menekülni nem próbált. Egy ezer főnyi néma irtózat, aztán egy
                    ezer főnyi kétségbeesett feljajdulás, - így jellemezte a jelenetet az egyik lap
                    tudósitója és ez a frázis a világ összes sajtóit bejárta.</p>
				<p>Ugy kellett lenni, hogy még valahol a falú végén, ott, ahonnét a rémület kiáltása
                    először felhallatszott, a Mikolay Imre lovai, melyeket magas vadászkocsijáról
                    maga hajtott, valamitől megijedtek, - azt hiszik, hogy egy zászló rojtját csapta
                    a szél a Mirza szeméhez, - tény az, hogy egyszerre megriadva őrült vágtatásba
                    kezdtek. A kocsis előrenyúlt és lezárta a féket. Mikolay szinte vizszintesen
                    feküdt hátra, hogy a gyeplőket tartsa, mind hiába. A négy telivér riadva
                    iramodott és vitte a könnyű kocsit a bejárat felé. Valószínüleg maguktól
                    megálltak volna a kastély előtt, ha nem úgy rendezi a végzet, hogy éppen akkor
                    és éppen a kapú előtt, egy kis gyermek futás közben el nem esik. De így, mivel
                    Mikolay egy hirtelen rántással félrehúzta az első két ló száját, s erre azok úgy
                    fordúltak a kertbe, hogy a kocsi hátulsó kereke megakadt a kaput védő
                    oszlopban.</p>
				<p>Egy reccsenés, és a következő percben, mint egy odaszegzetten állt meg a kocsi,
                    ám a négy megvadúlt állat Mikolayt magával rántotta a bakról, s mint egy
                    élettelen tömeget, hurcolta maga után a kavicsos úton.</p>
				<p>Mindez egy pillanat műve volt. Elinor, aki előbb csak az ijesztő hangzavarra
                    figyelve futott a kapu felé, egyszerre meglátta férje veszélyes helyzetét. A
                    meglátás és cselekvés nála villámgyorsan követte egymást.</p>
				<p>Iszonyattól tágra nyilt szemekkel, de minden tétovázás nélkül ugrott a négy
                    tajtékzó ló elé, hogy apró kezeivel megállítsa őket.</p>
				<p>Képtelen vállalkozás, mert igaz ugyan, hogy a két első horkanva hátrált és
                    ágaskodott, csakhogy e mozdulattal az ostorhegyes ugyanekkor magasan emelte
                    áldozatát a levegőbe, de csak azért, hogy a következő pillanatban a földre
                    tiporja.</p>
				<p>Ekkor már száz kéz is ott volt segítségül. A négy ló remegve, dideregve állt
                    egyhelyben, de ekkor már Mikolay Imre eszméletlenül feküdt a gyep szélén,
                    Mikolay Imréné pedig tiz lépéssel odébb tátongó mély sebekből vérzett.</p>
				<p>Rövidesen kitünt, hogy Mikolayt csak egy fájdalmat okozó, de nem veszedelmes ütés
                    érte a fején, Elinort azonban még aznap Budapestre vitték és megoperálták.</p>
				<p>Hetekig feküdt élet-halál között. De végre mégis kijelenthették az orvosok, hogy
                    meg fog maradni. Férje mindennap oda jött a szanatóriumba, s kérve kérte, hogy
                    eresszék drága betegéhez, de a tanár hajthatatlan maradt.</p>
				<p>- Lehetetlen, kegyelmes uram, teljesen lehetetlen, - ismételte szomoruan. - A
                    grófnő annyira gyenge, s annyira kell óvni minden izgalomtól...</p>
				<p>Mikolay végre is gyanút fogott.</p>
				<p>- Önnek valami különös oka van, hogy feleségemet ne láthassam, - mondta egyszer,
                    a professzor szeme közé nézve.</p>
				<p>Dr. Lénárdy bizonytalan tekintettel igyekezett kitérni a kérdés elől, de a gróf
                    most már követelőn lépett fel, s így csendesítő, vigasztaló hangon adta meg a
                    választ.</p>
				<p>- Hát igen, kegyelmes uram. Szeretném, betegem érdekében szeretném, ha még nem
                    találkoznék vele, mert...</p>
				<p>- Mert?... Tudni kivánom tanár úr!</p>
				<p>- Mert a grófné külseje teljesen megváltozott.</p>
				<p>- Hogy értsem? Sápadt? Lefogyott?</p>
				<p>- Igen. De még más is... a grófnő a nagy idegrázkódás folytán Basedow-kórt
                    kapott, s ez, tetszik tudni ugye?... hogy mennyire megváltoztatja a beteg
                    külsejét.</p>
				<p>- Ideig-óráig, nemde?</p>
				<p>- I...gen, ideig-óráig... de... - az orvos mély lélekzetvétel után, elszántan
                    állt Mikolay elé. - Kedves grófom, kénytelen vagyok még egy szomorú hírt
                    mondani: mint tudja, a kegyelmes asszony egy nagyon súlyos műtéten ment át,
                    olyan súlyos...</p>
				<p>- Nos?</p>
				<p>- Hogy többé nem lehet szó arról, hogy valaha...</p>
				<p>- Anya lehessen?</p>
				<p>- Fájdalom, ez a tényállás.</p>
				<p>Mikolay elsápadva szorította össze fogait, hogy fel ne kiáltson. Ha kedves halott
                    ravatalánál állt volna, se szenvedhetett volna jobban, mint e percben, de
                    leküzdte felindulását, s kijelentette, hogy látni akarja feleségét, bárminő
                    keserűség vár is reá a betegszobában.</p>
				<p>A tanár úr maga vezette előkelő vendégét ahhoz az ajtóhoz, melyen belül Mikolay
                    Imréné hat hétig viaskodott a halállal, míg végre is legyőzhette. De milyen
                    áron. Nagy Isten, milyen áron! Ha minden tükröt el nem csentek volna a szobából,
                    - nehogy meglássa magát benne, - egész természetesnek találta volna ő is, hogy
                    nem eresztenek be hozzá senkit. Hiszen még árnyéka sem maradt a régi szép
                    Elinornak. Aki ott feküdt, az egy rémesen lefogyott, háromféle kötéstől
                    eltorzított kis satnya jószág volt, akinek sápadt ajka örökké remegett az
                    idegességtől, akinek lefogyott kezén egész tisztán lehetett látni a kidagadt
                    ütér lázas, nyugtalan, gyors lüktetését, s aki egykor olyan gyönyörü tekintetét
                    most kidülledt szemgolyókból ijedt kifejezéssel rebbenti ide-oda, sohasem
                    pihenve.</p>
				<p>De most már nem voltak nagy fájdalmai. Az orvosi tudomány urrá lett felettük. De
                    betegsége, melynek még nevét sem sejtette, sok rossz órát szerzett mégis, mert
                    fulladások gyötörték, s néha azt hitte, hogy a szive dobogását nem birja se
                    tüdővel, se torokkal nyomon követni. És azok a rettenetes álmok, melyek álmatlan
                    éjszakáinak hosszú virrasztásai közé ékelődtek, jobban meggyötörve áldozatukat,
                    mint az ébrenlét örökös töprengései.</p>
				<p>Mikolay lábujjhegyen, ajkára mosolyt erőltetve lépett a szobába...</p>
				<p>- Elinor, - suttogta, s szeme fürkészőn kereste asszonyának bársonyos tekintetét,
                    igéző mosolyát... De egyiket sem találta... Aki ott feküdt, nehezen küzdve
                    könnyeivel, - az nem volt az ő asszonya, - az egy egészen idegen, szánandó
                    teremtés volt... Lehetetlen, hogy el ne tévesztette volna a szoba számát... Csak
                    amikor egy jól ösmert hang a nevét suttogta, akkor tért magához, akkor ébredt az
                    öntudatára annak, hogy neki most - hazudni kell. Hazudni az arckifejezését,
                    nehogy megütközését elárulja, - hazudni szavával, hogy az derűs, reménytadó,
                    örömteli legyen, - hazudni a kezével, amely azt a forrón nedves kis kezet kell,
                    hogy cirógassa...</p>
				<p>Ez Elinor? Ez az a hős, vakmerő, oktalan szép asszony, aki életét minden
                    meggondolás nélkül dobta a lovak lába elé, csakhogy őt, a férjét
                    megmentse?...</p>
				<p>Mikolay elgyötörve ült ott, mert mialatt beszélt Nóráról, a külvilágról,
                    otthonukról, az Idali Zsozsó eljegyzéséről, szóval mindenről, amiről gondolta,
                    hogy feleségének örömet okozhat, - ezalatt lelkén ott zakatolt, lázadozott a
                    fölháborodás, a kétségbeesés.</p>
				<p>Nem lehet több gyermekem! Nem lesz... Soha... Sohasem lehet többé fiam!... sírt
                    benne egy hang szünös szűntelen. Azt még nem is mérlegelte annyira, hogy Elinor
                    szépsége végképpen eltünt-e, vagy csak mint az imént mondta „ideig-óráig” -
                    végre is azzal is meg tudott volna barátkozni, hogy felesége csúf legyen, - csak
                    ne meddő! Ez ellen minden gondolata és minden szívverése tiltakozott és
                    tiltakoztak ősei, akiknek nevét szent ereklyeként viselte, kiknek vérét,
                    ideáljait, a hon szolgálatában edzett szellemét át kívánta adni messze
                    nemzedékeknek.</p>
				<p>„Nem lehet többé fiam”, - ez lett ezután az állandó gondja, állandó gyötrelme. És
                    úgy érezte, hogy egy nagy tartozást nem róhat le többé soha, egy nagy tartozást,
                    amelynek visszafizetését ősi nevének őseitől örökölt uradalmának akkor ígérte
                    meg, mikor Elinort feleségül vette.</p>
				<p>Mégis, igazságérzete nem engedte, hogy bárki ellen is vádat emeljen. Ezért mikor
                    Elinor végre hazakerült, kettejükre nézve az élet látszólag ugyanazt a folyását
                    vette, mint a katasztrófa előtt.</p>
				<p>S mégis milyen változás!</p>
				<p>Elinor finom érzéke első nap megérezte azt, s mélyen érezte e tény
                    kegyetlenségét. De ő se vádolt senkit, hiszen a tükör, - melybe olykor, olykor
                    kénytelen volt tekinteni, - adta meg a feleletet, a magyarázatot.</p>
				<p>- Csúnya lettem, - vallotta magának olyan szégyenérzettel, mintha megbélyegezték
                    volna. - „Csúnya vagy Elinor, csúnya és beteg!”</p>
				<p>De éppen ez a tudat szolgált némi vigasztalással. „Hiszen csak meg kell
                    gyógyulnom, hogy ismét megszépüljek”, súgta oda a könyörtelen tükörnek dacosan.
                    Egyelőre egészen természetesnek találta, hogy Imre nem közeledik hozzá mint
                    hajdan szenvedélyes csókkal, ölelő karokkal. Máskülönben férje talán még
                    gyöngédebb volt, mint régen. Mindenesetre engedékenyebb. Sőt Elinornak az
                    kezdett föltünni, hogy mennyire keresi kívánságait. Eltiltásról többé szó sem
                    volt közöttük. Jöhetett, mehetett, ahogy szeszélye hozta. Ha színházba vágyott,
                    férje sohase mondta, mint azelőtt: „ma este már 9-kor itthon lehetek. Ezért
                    talán mégis jobb volna, ha ma itthon maradnál”. Nem. Mikolay ilyesmit nem
                    mondott. Ellenkezőleg, ő maga hozta a páholyt, ő maga rendelte meg kocsiját,
                    hogy ide vagy oda menjen. Még Illésházy Bertának is ő írt, hogy jöjjön már el,
                    és lepje meg Elinort látogatásával...</p>
				<p>Pedig a fiatal asszony mostanság nem mindig volt könnyen kezelhető. Ideges,
                    ellentmondó, szeszélyes lett, amióta egészsége cserben hagyta. Sokszor ő maga is
                    belátta ezt s ilyenkor sírt, vádolta önmagát, - hogy a legközelebbi alkalommal
                    újra kezdje. De Mikolay sohasem jött ki a türelméből, gyöngéd gondoskodása
                    sohasem szünt meg a feleségét minden bajtól óvni.</p>
				<p>Mégis, napról-napra nagyobb lett az ür közöttük. Elinor ösztönszerüleg érezte
                    ezt, - s idegességében - mintegy lesbe állt, hogy még több bizonyítékot
                    gyüjtsön, még több tényt halmozzon össze kiderítésére.</p>
				<p>- Hálás, de már nem szeret... - mondogatta magában, minden keserüség nélkül, de
                    azért napokig sírt, gyötrődött miatta.</p>
				<p>A grófnénak föltétlenül gyógyittatnia kell magát, még pedig nem idehaza, -
                    jelentette ki Lénárdy tanár, hat héttel azután, hogy Elinor elhagyta a
                    szanatóriumot.</p>
				<p>- S ha nem mennék?</p>
				<p>- Nem azért mentettük meg az életét, hogy most szeszélyből újra kockáztassa! -
                    felelt a tudomány embere kíméletlenül.</p>
				<p>Elinor végre is rászánta magát a szófogadásra és mivel a Tátrába küldték,
                    Ujfüreden bérelt egy házat, amelyben egyedül a kurájának kívánt élni.</p>
				<p>Mikolay kikísérte a vasúthoz. Meggyőződött róla, hogy a vasúti kocsiban minden
                    úgy van, ahogy a legjobban lehet, azután elbúcsuzott.</p>
				<p>- Nórát küldd mielőbb, nem értem, hogy az orvosok mit okvetetlenkednek, -
                    zsörtölődött Elinor.</p>
				<p>- Mihelyt lehet, - felelte férje, - aki meg se várta a vonat indulását, sietve
                    hagyta el a perront.</p>
				<p>- Hogy siet tőlem!... - jegyezte meg magának a fiatal asszony beteges
                    gyanakodással.</p>
				<p>Harmadik csengetés előtt egy perccel, valaki csaknem futva haladt el a
                    szalonkocsi előtt. Egy pillanatra megállt, - mintha nem hinne szemének, - de
                    aztán kalapot emelt és szó nélkül ment tovább, egy másik kupéhoz.</p>
				<p>- Zoltán?!... - kiáltott Elinor meglepve, megörülve, megdöbbenéssel, aztán egy
                    hirtelen mozdúlattal egészen arcába vonta sűrű fátyolát.</p>
				<p>Mert megértett mindent. Egyszerre egész biztosan tudta, hogy Zoltán azért nem
                    szólt be hozzá, mert az Elinor megváltozott külseje előbb meglepte, aztán
                    részvéttel, aztán közönnyel, - vagy talán éppen undorral töltötte el?</p>
				<p>Elinor lázadozva, sorsát vádló keserves zokogással borult az ülés bársony
                    párnáira.</p>
				<p>Eddig nem tudta, mi az egyedüllét, csak most, mióta szépsége elhagyta. Hiszen
                    addig nem lehetett soha olyan elhagyatva, hogy ez a hü társa némi vigasztalást
                    ne adhatott volna, - de most?!...</p>
				<p>Később Mikolay Zoltán mégis megkérdeztette, szabad-e látogatást tennie? s mikor
                    belépett, nyoma sem volt arcán a csalódásnak. Jókedvűen, szellemesen
                    beszélgetett. Meglátszott rajta, hogy nagyon igyekszik Elinornak kellemessé
                    tenni az együttlétet. Mégis volt szavaiban egy árnyalatnyi gyámkodás, ami mindig
                    üvegfalat vont kettőjük közé. És, - egy szó sem esett utolsó találkozásukról,
                    kerülték mind a ketten... Milyen messze is volt az!... Mintha egészen mások
                    lettek volna azóta.</p>
				<p>Kassa előtt Mikolay fölállt, hogy elbúcsúzzék.</p>
				<p>- Mennyi időre megy a Tátrába? - kérdezte.</p>
				<p>- Lehet, hogy három hónapra, de lehet, hogy egy évre.</p>
				<p>- Úgy?...</p>
				<p>Ennyi. Se csodálkozás, se lázadozás, se biztatás, se vígasztalás, semmi. - Úgy? -
                    tehát egy ténynek az egyszerű tudomásulvétele, úgyszólván elkönyvelése és ezzel,
                    mintha elvágtak volna egy kötelet, mely két hajót összetartott, egy irányba
                    terelt. Elinor tudta, hogy ezután annak a másik hajónak a messze világító fénye
                    is elhagyja.</p>
				<p>Ejh! Jobban van ez így! - oktatta magát dacosan. - Hiszen mindig tudta, hogy nem
                    helyes annak a fénynek megengedni, hogy a szivébe melegítsen, világítson. Nem,
                    nem volt helyes... De olyan jól esett!</p>
				<p>- Ha megengedi, egyszer majd fölkeresem Füreden, - szólt vissza Zoltán az
                    ajtóból.</p>
				<p>- Jőjjön, jőjjön, nagyon fogok örülni.</p>
				<p>Kezet szorítottak, nevettek és mind a ketten tudták, hogy most csak üres
                    szólásformákat fecsegtek.</p>
				<p>Elinor őrületesen dobogó szívvel, repülő lélekzettel nézett utána.</p>
				<p>- Vége! - suttogta s minden olyan színtelennek, olyan fölöslegesnek tünt föl
                    körülötte és jövőjében.</p>
				<p>Szerette volna visszahívni, visszakönyörögni, csak még egy szóra... De azért
                    némán, mozdulatlanul hagyta, hogy kimenjen - az életéből.</p>
				<p>Kimondhatatlanul szenvedett, pedig már rég tudta, hogy nem szerelmes a fiatal
                    grófba és hogy nem is szerelmére vágyott, hanem hogy Zoltán volt az a hang (vagy
                    visszhang), amely nélkül némaság, kétségbeejtő lelki némaság lett volna már
                    eddig is az élete. Hát még ezután?</p>
				<p>Oh, ha Imre őt ezután a meghitt élettársának tekintené s nem holmi elkényeztetett
                    bábúnak, babájának!...</p>
				<p>Mikor az abosi állomást elhagyta a vonat, a komornyik és az inas nehéz ezüst
                    tálcán ozsonnával kopogtatott be, csak úgy, mint ugyanebben az órában otthon
                    szokták.</p>
				<p>Mint otthon. Elinor fáradtan nézett ki a szalonkocsija ablakán és bár szemei a
                    Hernádvölgy gyönyörű vidékében gyönyörködhettek volna, ő honvággyal telve,
                    csakis a Mikolay-palota megszokott csendjére gondolt.</p>
				<p>Vajjon mikor fogja viszontlátni? Igaz-e, hogy csodaerő rejlik a Tátra
                    levegőjében? Minden ettől függ... Elinor századszor vette elő azt a kis
                    tenyérnyi tükröt, melyet folyton magánál hordott...</p>
				<p>Micsoda roncs lettem!... Igazán csodának kell történnie, hogy a régi Elinor
                    lehessen belőlem, - sugta elcsüggedve, de legott összeszorította öklét. - De meg
                    fog történni a csoda! - kiáltott dacosan. - Kell, hogy megtörténjék. Hiszen ez
                    így nem élet!...</p>
				<p>Beteg képzelete ujra sorra vette mindazt, amit hat hét óta megfigyelésekből,
                    csalódásokból, keserűségekből elraktározott s amely mind mérhetetlen kínokkal
                    töltötte el valóját.</p>
				<p>Önkínzási kedvtől sarkalva, ujra átgondolta a Zoltán érthető kijózanodását. Aztán
                    egészen szétszedte, át- meg áttanulmányozta mindazt, amit „férjem odaadó
                    közönyének” nevezett.</p>
				<p>Csak egyet nem tudott megmagyarázni, bárhogy is kérdezte, faggatta, azt a mély
                    bánatot és gyötrelmet, melyet az Imre örökké türelmes mosolya mögött
                    megsejtett.</p>
				<p>Mi ez? Miért gyötrődik? Betegségem miatt? De hiszen az orvos megmondta, hogy a
                    Basedow-kórság makacs ugyan, de gyógyítható. Kivált a Tátrában. Imre mit
                    bánkódik tehát? Vagy talán az bántja, hogy egy-két évig még várni kell a kis
                    örökösre? Végre is olyan nagy dolog ez? Elinor, a beteg ember szélsőségekben
                    csapongó kedélyhullámzása folytán, most már nevetni szeretett volna arra a
                    gondolatra, hogy azt az egy-két esztendőt férje olyan „tragikusan” veszi.</p>
				<p>Eszébe se jutott, hogy ő is aggódjék.</p>
				<p>- Huszonhat éves vagyok! - szerette volna diadalmasan odakiáltani mindenkinek,
                    aki még nem tudta, vagy aki feledte. - Huszonhat éves; tehát ha egy unalmas kura
                    még egy-két évig huzódik is, előttem a reménység, előttem az élet!</p>
				<p>Huszonnégy órával később megtudta a valót.</p>
				<p>Amit Lénárdy professzor és férje olyan nagyon titkoltak előtte, azt a tátrai
                    orvos (akinek nem érkezett meg időre a figyelmeztető levél) egész gyanútlanul
                    árulta el előtte.</p>
				<p>A jó doktor úr csak akkor ijedt halálra, amidőn betegének kétségbeesésével és
                    annak nyomán súlyosbodott kórtünetekkel találta magát szemben.</p>
				<p>Végnélküli, kínos, magányos hónapok következtek.</p>
				<p>Elinor többnyire verandáján fekve morzsolta le őket. Onnan figyelte meg a felhők
                    járását, az évszakok észrevétlen egymásba kapcsolódását. Gyönyörködött az
                    őszben, melynek harántos aranysugarai napfröccsökkel hintették tele az erdők
                    titokzatos mélyét. Hallgatta a hetekig tartó esők egyenletes locsogását, aztán
                    szeme megtelt könnyel a gyönyörűségtől, amikor először meglátta a tátrai tél
                    fenséges bevonulását. Csupa ragyogás, csupa kristálytisztaság vette körül.
                    Napsugárral telített, sötétkék ég alatt hangtalan símulással formált a hó minden
                    faágból, kavicsprizmából, göröngyből új alakokat; de mindig úgy, hogy mindennek
                    elvette a hegyét, élét, szögletességét. Ott pedig, ahol egy kis földmelege
                    érhette a havat, az ezüstfehér szilánkok csillogása helyén, a szivárványnak
                    minden szinével pompázó gyémántos káprázat beszélt a Természet kifogyhatatlan,
                    kincses tárházáról.</p>
				<p>*</p>
				<p>Karácsony hete nagy elevenséget hozott a Tátrába. Kipirult, mosolygós arcok
                    bukkantak föl itt is, ott is és a gyorsan sikló gyalogszánkák, tobogánok, mintha
                    nem is emberekkel megrakva repültek volna a völgy felé, hanem a gondtalan jókedv
                    lett volna puha, meleg bundákba göngyölve, rájok bízva, hogy vegyék, vigyék,
                    karácsonyi ajándékként, szerte a világba!</p>
				<p>Elinor úgy érezte, hogy még ő is kapott belőle egy csöppecskét, hiszen tudta,
                    hogy a délutáni vonattal meg fog érkezni férje a kicsi Nórával.</p>
				<p>És azután nem is fog leányától elválni többé. Egészsége olyan szépen javult, hogy
                    az orvos nem kifogásolta a gyermek állandó ittmaradását. Elinor tehát
                    tervet-tervre halmozott, amikor elgondolta, mi mindent fognak ők együtt mulatni,
                    sétálni, gügyögni. Férje látogatásának is nagyon örült, mint eddig is mindig.
                    Mikolay minden hónapban fölrándult, ha csak pár órára is, hogy meggyőződjék, nem
                    hiányzik-e valami felesége kényelméből, fényüzéséből s hogy hosszú, titkos
                    tanácskozásokat tartson az orvossal az Elinor egészségéről, gyógykezeléséről.
                    Minden ilyen látogatáskor zsebei telve voltak drága ajándékokkal; de bár ajka
                    csak vigasztaló, biztató szókat mondott, a szemeiben az öröm kifejezését Elinor
                    hiába leste.</p>
				<p>- Pedig gyógyulok. Érzem, tudom, hogy rohamosan gyógyulok, - mondta magában a
                    grófnő. - S ha a tükörbe nézett, az se hazudtolta meg egészen. A kezdet
                    határozottan megvolt, mert ha nyoma maradt is még a betegségnek, szemkifejezése
                    mégis kezdett már a régi lenni és torkán is a kidagadt mirigyek kezdtek
                    visszafejlődni. Sőt már idegeinek eddig az arcon, kezeken látható rezgése
                    legtöbbnyire egészen lecsöndesedett.</p>
				<p>- Még egy hónap és a kegyelmes grófné teljesen egészségesen hagyhatja el a
                    Tátrát, - jelentette ki az orvos december 24-én reggel; - és Elinor repeső
                    örömmel gondolt arra, hogy ez a jó hir lesz az az ajándék, amivel férjét ma este
                    meglepheti. Kereste a módját, hogyan csinálhatna belőle méltó, igazi
                    „kriszkindlit”... Úgy találta, hogy csak úgy egyszerűen odamondani ma, - nem. Az
                    nem érne semmit. Az nem az „igazi” lenne. Hanem... Igen. Igy lesz a legjobb, -
                    határozta el s nem sok idő elteltével a fogadószobában csillogó drágasággal
                    megrakott óriás fenyőfa alá egy borítékot helyezett el, melyen nagy betűkkel a
                    Mikolay neve volt fölírva s ebbe egy írást csúsztatott.</p>
				<p>- Igy, - mondta elégedetten. - Ezt rögtön észre kell, hogy vegye, s ha fölbontja,
                    lesz öröm!...</p>
				<p>Olyan boldognak érezte magát, mert a tükör nem rémítette többé, mert a kis Nórát
                    várta, mert künt oly gyönyörűen csillogott a hó, - s mert karácsony este volt, -
                    olyan boldog volt, hogy másról se tételezett föl egyebet, mint a gyermekes
                    boldogság érzetét.</p>
				<p>„Kis levélke, édes kis levélke!...” - dúdolta, mialatt újra kivette, újra
                    elolvasta a kis cédulát. Abban pedig ez állt:</p>
				<p>„Uram, uram, kedves uram, nagy ujságot mondok,</p>
				<p> Elhiheted, mert biz’ Isten, nem mondok bolondot.</p>
				<p>
                    Meggyógyultam!!!! - vége, vége a számüzetésnek,</p>
				<p> Mától kezdve fittyet hányok minden szenvedésnek.</p>
				<p> Hazamegyek nemsokára, milyen szép lesz éltem!</p>
				<p> (Annál szebb, mert kaszás bácsi már-már eljött értem)</p>
				<p> S porhüvelyem sem vall szégyent, - lakhatja a lélek!</p>
				<p> Mondd, ugy-e jó, hogy hozzátok újra visszatérek?...”</p>
				<p>- Hát ez igazán nem rossz vers!... - biztatta magát a fiatal asszony nevetve;
                    aztán sietve szedte magára bundáját, kalapját, s rohant Ó-Füred irányába. Legott
                    föl is hangzott a várva-várt szánnak csilingelése, s a következő percben már
                    karjába szorította Nórát, aki hangos sikongatással adott örömének
                    kifejezést.</p>
				<p>- Elinor! meghültök mind a ketten! - figyelmeztette Mikolay, de Elinor csak a
                    fejét rázta.</p>
				<p>- Szó sincs róla. Ugy-e, Nóra!... - s a többi érkezővel nem törődve, kezdte
                    előlről a játszást, ölelést, boldog suttogást kis leányával.</p>
				<p>Mikolay csak bent a szobában ölelte magához, s csókolta homlokon a feleségét.
                    Aztán a lámpa elé vonta:</p>
				<p>- Tudod, Elinor, hogy hála Istennek, nagyon jó arcszíned kezd lenni?</p>
				<p>- Tudom... De várj csak. Még egyebet is fogsz te tudni rögtön... - felelt a
                    grófnő titokzatosan.</p>
				<p>Alig várta, hogy a kis csengővel jelt adhasson, s a karácsonyfa titkai
                    föltáruljanak kedvesei előtt.</p>
				<p>Mikor végre kinyilt a fogadószobához vezető ajtó, a kis Nóra előbb tátott
                    szájjal, aztán tapsolva, ujjongva vette birtokába a játékok garmadáját. Elinor
                    egy gyémántnyakéket talált, mely csodálatosképpen jutott az elzárt szobába.</p>
				<p>De mialatt örömmel kipirult arccal sietett a tükörhöz, hogy fölpróbálja, egyik
                    szemével folyton ahhoz az asztalkához sandított, melyen a Mikolaynak szánt
                    levélke várakozott. De férje még mindig nem vette azt észre.</p>
				<p>- Ejnye! hát maga sohasem lát meg semmit? - zsörtölődött Elinor tréfásan és végre
                    is odavezette Mikolayt. Ő pedig egy karszékbe vetette magát és leste a hatást...
                    De ha azt várta, hogy a gróf olyan örömrivalgásban törjön ki, mint a kis leánya
                    az imént, úgy nagyon csalódott.</p>
				<p>Mindössze az történt, hogy Mikolay végigolvasta az írást, odament feleségéhez s
                    jóságosan megsimogatta a haját, azt mondta:</p>
				<p>- Nahát, ennek igazán örvendek, - s azzal cigarettára gyujtva, föl s le kezdett
                    sétálni a szobában.</p>
				<p>- Ez az egész? - kérdezte Elinor, félig neheztelve, félig aggódva,
                    elszomorodva.</p>
				<p>- Mi más legyen?</p>
				<p>- Azt hittem, nagyon, nagyon fogsz örülni.</p>
				<p>- Hát örvendek is... csak...</p>
				<p>- Nos?</p>
				<p>- Csak előbb az orvostól is szeretném hallani, hogy mit mond.</p>
				<p>- Azt, amit én, hogy meggyógyultam.</p>
				<p>- Adja Isten.</p>
				<p>Őszintén volt ez mondva, s mégis Elinornak úgy tetszett, hogy mérhetetlen
                    távolságból jön ez a jámbor kívánság feléje... Enyelegni próbált.</p>
				<p>- Hát a versre nincs megjegyzésed?... én úgy találom, hogy az gyönyörű,
                    mondhatnám zseniális; vagy nem?</p>
				<p>- Lehet. De én az ilyesmihez nem értek.</p>
				<p>A messzeségből most már jéghegyek is kezdtek kiemelkedni, és az Elinor széles
                    jókedvét bizony rögtöni lehütésekkel fenyegették. Ma? Karácsony estéjén?...
                    Nem. Nem fogja engedni... ezért odaült férje lábaihoz, úgy mint régen annyiszor,
                    s beszélni kezdett. Elmondta, hogyan élt a legutóbbi hat hét óta, amióta nem
                    látták egymást. Rajongva beszélt a Tátráról, mely csakugyan „megtette a
                    csudát”, s visszaadta egészségét.</p>
				<p>- És úgy-e?... már nem is vagyok olyan csúnya? - kérdezte pirulva.</p>
				<p>Mikolay ismét megcirógatta a haját, az arcát.</p>
				<p>- Persze, hogy nem! - de legott elkomolyodott ujra, és csak szórakozottan
                    felelgetett a felesége kérdéseire.</p>
				<p>- Az ellenzék? Igen. Egészen megszelidült... most már teljesen normálisak a
                    parlamenti viszonyok, lehet dolgozni.</p>
				<p>- Mit?</p>
				<p>- Mindenfélét.</p>
				<p>- Mégis?...</p>
				<p>- Ej, ki beszélne most róluk. Inkább mondd meg, igazán hiszed-e, hogy egy hónap
                    múlva hazajöhetsz?</p>
				<p>- Tudom.</p>
				<p>- Na, na, még ahhoz sok szó fér.</p>
				<p>- De nem...</p>
				<p>- De igen. Ugyan, kérlek, ne éld bele magad e gondolatba.</p>
				<p>- Miért?</p>
				<p>- Mert lehet abból az egy hónapból még négy hónap is.</p>
				<p>- De ha mondom...</p>
				<p>- A fő, hogy teljesen kigyógyúlj. Őrültség lenne félbehagyni a gyógykezelést.
                    Nem, ezt nem is teheted. Még ha az orvos mondja is... Nem szabad elsietned a
                    dolgot.</p>
				<p>Elinor titkon lesbeállt, s szívdobogva figyelte férjének minden arckifejezését,
                    minden szemhunyoritását. És amit onnan leolvasott, az lassan-lassan letörölte
                    arcáról a mosolyt, elnémította ajkán a tréfás enyelgést. Mert Mikolay mentől
                    inkább érvelt az Elinor egészségének védelmében, a fiatal asszony annál
                    világosabban látta, érezte - különösen érezte, - hogy ez azért van, mert férje
                    nem vágyik arra, hogy ő egyhamar visszatérjen a közös otthonba...</p>
				<p>- A közös otthon!... Ez az, - itt vált ő fölöslegessé, ő, a meddőségre
                    kárhoztatott feleség...</p>
				<p>És egyszerre úgy kezdett a Mikolay gondolatában olvasni, mint egy látnok. De most
                    se kelt férje elleni vádra. Minek?... Jól tudta, hogy a gróf utolsó leheletig hű
                    fog hozzá maradni azért, mert erre megesküdött a templomban, és azért, mert
                    Elinor életét tette kockára, hogy az övét megmentse. Hű fog maradni, és gyöngéd
                    és türelmes... még szeretni is fogja egy bizonyos fokig, - de azért soha egy
                    percig se fogja elfeledni, hogy nem lehet tőle gyermeke. Igen, ha Nóra fiúnak
                    született volna. De így?!...</p>
				<p>Elinor nagyon jól tudta, hogy férjének mit jelent ez a tény; főleg azért, mert
                    így a majorátusnak át kell majd mennie a család katolikus ágára. Ez mindennél
                    jobban fogja bántani. Nem lehet tehát, hogy, ha még úgy küzd is majd ellene,
                    előbb-utóbb megbénítottnak, lenyügözöttnek ne érezze magát.</p>
				<p>Sokkal jobban ösmerte őt Elinor, semhogy az ellenkezőt remélni merte volna, és
                    egy cseppet se volt biztos, hogy már eddig is nem szenvedett és gyötrődött
                    többet, mint amennyit megérdemelt.</p>
				<p>- És mindez a gyötrődés, mindez a szenvedés is általam szakadt reá...</p>
				<p>Elinor kétségbeesve nézegette a férje halántékát, melyen árulkodó szürke
                    hajszálak kezdtek mutatkozni.</p>
				<p>- Hogyan segíthetnék rajta? Rajtam?... - töprengett. - Helyes az? Jogos az? ha
                    ott maradok az oldalán, láncnak, koloncnak? Világosságot, Istenem! Én jó
                    Istenem, adj világosságot! - Könyörgött újra meg újra. De csak vergődött tovább.
                    A késői téli reggel még ébren találta tépelődéseivel. Nem csoda tehát, ha az
                    orvos betegségének rohamos visszaesését konstatálta.</p>
				<p>Mikolaynak mégis igaza volt. - Nem hogy egy hónap múlva, de négy hónap múlva se
                    volt szabad arra gondolni, hogy a Tátrából elmehessen.</p>
				<p>És újra kezdődött a magányosságban töltött végnélküli órák lepergetése. Nórát
                    visszavitték Budapestre. Féltek, hogy elevensége zavarná a nagy beteget. Egy
                    darabig eltiltották az olvasástól is. Azt mondták azért, mert a szemének
                    ártalmára lenne. Igazában azért, hogy ne tudhasson meg semmit az általános
                    választásokat megelőző rettenetes harcról, küzdelemről, melyet Mikolaynak az
                    egyesült ellenzékkel szemben kellett megvívnia. De már a választások napján nem
                    engedte, hogy bárki is eltiltsa a betűtől. Kijátszva mindenkit környezetében,
                    módját ejtette, hogy minden órában sürgönyt kapjon a választás eredményéről.</p>
				<p>Éjfél után kapta az utolsót, és ez csak megpecsételte azt, amit már dél óta
                    sejtett, hogy a kormánypárt nemcsak hogy vereséget szenvedett volna, - de
                    egyszerűen megsemmisült.</p>
				<p>- Mi lesz Imrével? - kérdezte magában igazi részvéttel. Csak aztán, sokkal később
                    kérdezte meg azt is: - és most mi lesz velünk?...</p>
				<p>Amig férje a kormány élén állott, oly természetesnek találták, ők is, a világ is,
                    hogy csak ritkán, s csak pár órára találkozzanak, de most? De ezután? És
                    csodálatosképpen a férje is e kérdéssel tépelődött, mert a több mint nyolc hónap
                    óta tartó különélés észrevétlenül még alaposabban eltávolította őket egymástól.
                    Most már a szokás, amit házastársak oly sokszor neveznek el, hívnak szerelemnek,
                    szeretetnek, - még az sem tartotta őket össze. S ha eddig csak Elinor tudta, -
                    túlfinom érzéke folytán, - hogy lelkileg egész világok választják el őket
                    egymástól, most már lassan-lassan Mikolay is rájött erre a szomorú
                    tapasztalatra. Még pedig az által jött rá, hogy Elinor napról-napra kevésbbé
                    hiányzott otthonából. De nyomra vezethette volna az is, hogy anélkül, hogy
                    számot adott volna magának cselekedeteiről, mondhatni ösztönszerüleg járt-kelt a
                    palotában s törült el minden nyomot, ami a fiatal asszony ottéltét jellemezte
                    volt. Anélkül, hogy jóformán tudta volna, taszított helyre itt egy karosszéket,
                    dobott ki ott egy spanyolfalat, aggatott vissza amott egy rettenetes tájképet,
                    míg végre minden úgy állott ott merev rendben, ahogy állt negyven éven
                    keresztül, mielőtt egy szentségtörő kis kéz mindent föl nem forgatott.</p>
				<p>Ha visszajön, vajjon mit fog mindehhez szólni?... - jutott egyszer-másszor
                    eszébe, de aztán szomorúan rázta a fejét, - ki tudja, jő-e vissza?... De, mert
                    nagyon becsületes volt, azt is megkérdezte magától: „Örülnél, ha visszajönne?”
                    És ime erre sohasem tudott határozott feleletet adni. Mert mentől jobban
                    visszaalakult a palota régi formájába, annál közelebb vitte Mikolayt a multhoz,
                    annál élesebben vágott lelkébe az a tudat, hogy Elinor miatt a rábízott
                    kincseket: nevét, vagyonát, tradicióit nem adhatja át egyenes, természetszerű
                    leszármazottjának, de kisiklik a kezei közül, mintha elprédálta volna. Mintha
                    hitehagyó lenne! Hiszen ha a Mikolay-majorátus a katolikus ágra száll, egyháza
                    is szegényebb lesz egy hatalmas pártfogóval!... És ha meg-meglátogatta Elinort,
                    mindkettejük részéről mindig nagyobb és nagyobb jóakarat és több találékonyság
                    kellett ahhoz, hogy a társalgás valahogy ébren maradjon. Mind a ketten érezték,
                    hogy egy-egy ilyen együttlét, igazában, valóságos kínszenvedés mindkettőjükre
                    nézve. Kivált Elinor szenvedett sokat. Betegsége a legnagyobb nyugalmat, derűt
                    kívánta volna, de férjének minden látogatása hetekre visszavetette.</p>
				<p>Végre is a jó Lénárdy professzor beszélt vele nagyon komolyan.</p>
				<p>- Mit akar, kedves kis grófném?... Igy élni betegen, nyomott kedéllyel?...
                    Folyton útjában érezve magát egy szeretett lény boldogulásának?</p>
				<p>- De mit tegyek?... Mit tehetek?... Bár meghalnék, az lenne a legegyszerűbb
                    megoldás.</p>
				<p>- Nagyon egyszerű, mondhatom. Kérdezze meg a kis Nórát, hogy olyan nagyon
                    egyszerű-e?</p>
				<p>- De hát akkor mit tegyek?</p>
				<p>- Váljon el!</p>
				<p>Elinor olyan rémülettel tekintett reá, mint egy kisértetre, aztán fáradt
                    mosollyal felelte:</p>
				<p>- Meghalni sokkal, de sokkal egyszerűbb!</p>
				<p>- De sokkal butább, - na! - intézte el a tanár azzal a szokott kiméletlenséggel,
                    mely alatt a legnagyobb emberszeretet rejtőzött. De Elinor nem volt hajlandó
                    ily egyszerűen elintézettnek venni a kérdést, azért soká érvelt, magyarázott, az
                    orvos pedig nem is annyira szavaira figyelt, mint inkább arcát tanulmányozta,
                    melyen a betegség olyan kegyetlen nyomokat hagyott. Pedig már ujra nagy volt a
                    javulás.</p>
				<p>- Ha most szép csöndesen maradna, igazán mondom, egypár hét alatt meggyógyulna...
                    de ha férje minden látogatása úgy fölizgatja, semmiről sem felelek. Azt hiszi,
                    hogy valahányszor önt betegebben hagyja itt, mint ahogy találta, azt hiszi, hogy
                    ez nagy örömmel tölti el a Mikolay Imre gróf ő excellenciája szivét?... Hát ha
                    azt hiszi, nagyon is csalódik...</p>
				<p>- Kedves tanár úr, minderről nincs mit beszélni. - És Elinor haragtól lángoló
                    arccal fordult el öreg barátjától.</p>
				<p>- Igy is jól van... Alázatos szolgája. - S a szókimondó öreg úr köszönés nélkül
                    ment ki a szobából.</p>
				<p>Pár nap mulva Illésházy Bertát jelentették be. A fiatal asszony boldogan ölelte
                    magához rég látott barátnőjét.</p>
				<p>- Miért nem jöttél ez ideig?... - kérdezte, de nem is várt feleletet, hanem
                    köszönte, köszönte újra és újra, hogy végre mégis megérkezett.</p>
				<p>A Tátrában éppen a tavasz kezdett bontakozni. A fenyők még komoran, csaknem
                    feketén hajladoztak. De a szél, mely selyemsusogással töltötte meg az eddig
                    hangtalan erdőt, virágok illatát hordta, vitte. A réteken pedig crócusok,
                    anemonák kandikáltak elő, mint megannyi kis láng. De mindennél meggyőzőbben
                    hirdette a kikelet ébredését a szürke rigó, mely kora hajnalonkint az erdő
                    legmagasabb fáinak legtetejéről itt és ott is föl-fölcsenditette diadalmas, az
                    egész tavaszt birtokba vevő énekét.</p>
				<p>Berta és Elinor hosszú kirándulásokat tettek a teljesen néptelen Tátrában. Egy
                    vezető hordta utánuk a felöltőket, gyorsforralót, eleséget, s napról-napra
                    fokozódó kedvvel, erővel bolyongtak a sok helyt még hóval födött mesgyéken.
                    Vándor kedvük végre egy több napig tartó kirándulásra csábította őket.</p>
				<p>Mikor először szóltak róla a vezetőnek, az mindenképpen azon igyekezett, hogy
                    lebeszélje őket, de mivel ez nem sikerült, becsületes iparkodással rendelte meg
                    a kocsit, lovakat, s illő filozófiával nyugodott sorsába. A két barátné tehát
                    Csorbán lóra ülve, egyenesen Podbánckó felé tartott. Csak azt tudták erről a
                    vidékről, hogy nagyon szép és hogy nem vezet hozzá út, - s ez teljesen elég volt
                    arra, hogy felköltse a Robinsont fiatal kedélyükben. És nem is csalódtak,
                    gyönyörű világ tárult ott föl előttük, s ők a kincstári erdész gondjaira bízva a
                    földi jólétükről való gondoskodást, teljesen átengedték magukat a rájuk özönlő
                    hangulatoknak. Már kora reggel talpon voltak, hogy mindig új pontokat fedezzenek
                    föl, ahonnan még szebb a kilátás, még felségesebb a levegő, még hangosabb a
                    patak.</p>
				<p>- Mily gyönyörű, - mondogatták egyre-másra.</p>
				<p>- És hogy ezt alig ismeri valaki, - tünődött Berta.</p>
				<p>- Pedig mily remekül lehetne itt egy telepet létesíteni.</p>
				<p>- Túristáknak? Vagy pláne fehércipős, strucctollas „korzózóknak”?! Szentségtörés
                    ilyenre még gondolni is!</p>
				<p>De Elinor elnevette magát.</p>
				<p>- Nem, - felelt aztán komolyan. - Nem. De én egy nagy-nagy szanatórium-telepre
                    gondolok.</p>
				<p>- Talán, - hagyta rá barátnője közönnyel. - Részemről megelégednék itt egy szép
                    kis lakással... csak egyedül a magam számára.</p>
				<p>- Igen. Én is szeretnék itt lakni, - felelt Elinor, - de aki, mint én, már
                    csaknem két év óta élek betegek között, annak csak egy vágya van: még több, még
                    sokkal több olyan helyről tudni, ahol az emberek újra egészségesekké
                    válhatnak...</p>
				<p>Berta szó nélkül szorította meg kezét.</p>
				<p>Mikor végre el kellett válniok a megszeretett helytől, Elinor a kocsiban újra
                    visszatért ötletéhez. Most már Berta is belekapott a tárgyba, és igy azzal
                    mulattak Csorbától Ujfüredig, hogy azt a képzeletbeli Szanatórium-várost, vagy,
                    ahogy ők nevezték, „Ha volna, jó volna”-várost apróra megvitatták, megtervezték.
                    Egészen fölfrissülve, kitünő kedélyhangulatban érkeztek vissza Füredre. De itt
                    egy sürgöny várt Elinorra férjétől: „Nóra lázas. Egyelőre nincs aggályra ok, de
                    azért jer kérlek rögtön”, - sürgönyözte Mikolay.</p>
				<p>Elinor alig fél óra elteltével már ismét kocsiján ült, és rémlátásoktól
                    gyötrötten, százhuszat verő üterekkel kért, könyörgött, követelődzött, hogy
                    hamar, hamarább hajtsanak vele a poprádi állomásra.</p>
				<p>Rémes utazás volt ez Budapestig. Berta már azt hitte, hogy Mikolayné vagy már
                    megőrült, vagy egészen közel áll az őrüléshez. Ezért nagyon megkönnyebbült,
                    mikor a miskolci állomáson Lénárdy professzort megpillantotta.</p>
				<p>- Mily jó véletlen! - kiáltotta és integetni kezdett, hogy az öreg urat
                    ottlétükre figyelmessé tegye; csak akkor rémült meg, mikor szemtől-szembe
                    találta magát vele a szalónkocsi folyosóján. Ekkor azonban legott megértette,
                    hogy a professzorral nem véletlenségből találkozott, hanem hogy az egyedül
                    Elinor elé jött, egy rettenetes hírrel az ajkán.</p>
				<p>Berta nem is kérdezősködött tovább. Minek is? s csak azt mondta: „Ha szükség
                    lenne reám, tanár úr, hivasson”, - s ezzel saját fülkéjébe húzódott, szerényen,
                    mély bánattal szívében.</p>
				<p>- Ismét itt van a magányos életem réme, - vallotta magának titkon sírt könnyeit
                    törölgetve. - Ime: nézhetem a mások bánatát - páholyból!... Milyen mellékes most
                    Elinornak, bárhogy szeret is engem, s akármennyire tudja, hogy én milyen igazán
                    szeretem, milyen mellékes most neki az én jelenlétem, vagy jelen nem létem.
                    Hogy: részt veszek-e bánatában? Vagy hogy csak úgy mondom? Vagy ha éppen nem is
                    mondom... Mennyire nem számítok neki semmit, de semmit ezekben a rettenetes
                    órákban. Éppen akkor, amikor pedig legnagyobb szüksége volna reám... Emerson
                    följajdulása jutott eszébe. - „Mindenkinek egyedül kell az élet nagy harcát
                    megvívni...” s ez megérttette vele, hogy ő sem árvább másnál. - Szegény, szegény
                    Elinor! - fűzte borús gondolatait tovább, mert régen megsejtette, hogy
                    mindazért, mit a sors megvont barátnőjétől, egyedül gyermeke kárpótolta.</p>
				<p>És most mindennek vége. De vajjon nem tévedett? Igazán vége mindennek?...
                    Izgatottságában mégis a folyosóra lépett, hogy bizonyságot szerezzen. Éppen
                    akkor rohant el mellette a komorna étheres üvegcsével a kezében... és Berta
                    tudta, hogy nem csalódott.</p>
				<p>Később Lénárdy professzor kopogtatott be hozzája:</p>
				<p>- Alszik, - mondta részvéttel, aztán a Berta meglepett tekintetére felelve: -
                    Természetesen port adtam be neki... Reménylem, napokig lethargiában fogjuk
                    tarthatni... Igy se tudom, kibírja-e szervezete a rettenetes csapást...</p>
				<p>De kibírta. Hónapokig rebbent-lobbant az élete lángja le és föl, néha alig-alig
                    látszó pislogással, de fiatalsága végre mégis csak győztes maradt újra és
                    Mikolay Imréné nem követhette egyetlen gyermekét oda, ahová oly végtelen
                    sóvárgással vágyott. Mikolay Imrét is földig sújtotta a rettenetes bánat.</p>
				<p>Imádta volt gyermekét.</p>
				<p>Csodálatosképpen, sose jutott eszébe, hogy a kis Nóra miért is nem született
                    fiúnak?! Sőt! Éppen így találta tökéletesnek, mert leány volt, mert szép, mert
                    olyan mulatságosan öntudatos, határozott volt a föllépése.</p>
				<p>Imádta és hiú volt reá, ám: büszke csak fiára lett volna,
                    ha ezt az érzést megengedi az Ég!...</p>
				<p>De most minden de minden öröme ott nyugodott a jákóvári sírboltban, és azt is
                    tudta, hogy soha többé nem nézhet apai örömök elé. A sorsával leszámolt ember
                    eltökélésével határozta el, hogy ezután egészen feleségének fog élni.</p>
				<p>Kedvéért kiszakította magát a politikából. (Igaz ugyan, hogy ez időben az
                    ellenzék volt éppen kormányon és Mikolay arra számított, hogy jobb lesz egy
                    időre távol maradni, mert így nagy a valószínűség, hogy az a párt a saját
                    hibájából sokkal gyorsabban fog megsemmisülni, mintha ő odaáll „vörös posztónak”
                    és küzdelemre tüzeli őket.)</p>
				<p>Most tehát egyedüli szent célul azt tűzte ki magának, hogy Elinort szórakoztatja,
                    életét elviselhetővé teszi: Ezért amint a grófné állapota annyira javult, hogy
                    végre hallgatott tanácsra, kérésre, Mikolay csomagoltatott és utazni vitte.</p>
				<p>Olaszországba mentek; életükben először.</p>
				<p>Miért éppen oda?... Nem is nagyon tudták. Valószínüleg, mert tavasz volt. Mert
                    mások is oda igyekszenek ez évszakban. Mert alapjában oly mindegy volt
                    mindkettőjüknek, hogy hova mennek (hisz minden gondolatuk úgyis ott maradt a
                    jákóvári sírkertben).</p>
				<p>Csak sokkal, sokkal később kezdett a gyanú ébredezni bennük, hogy talán nem
                    kellett volna odamenniök. Nem. Nekik. Kettőjüknek. Együtt. Olaszországba...
                    Soha!...</p>
				<p>Pedig hogy igyekeztek, hogy ezt az útat igazán együtt járják!</p>
				<p>Mily becsületes, kemény eltökéléssel fogadta meg magának Mikolay, hogy teljesen
                    alá fogja rendelni idejét, izlését a beteg, szerencsétlen asszony kedvének,
                    izlésének és Elinor is, milyen őszintén átérezte háláját, amikor minduntalan
                    odasúgta férjének:</p>
				<p>- Mily jó vagy, Imre!... Nem is képzeled, milyen jól esik a jóságod...</p>
				<p>Ki tehetett tehát róla, hogy mégse úgy ütött ki ez az együttlét, mint ahogy mind
                    a ketten óhajtották, igyekeztek benne?</p>
				<p>Ők ketten biztosan nem. Egyikük sem.</p>
				<p>De mindez sok idő múltával világosodott ki.</p>
				<p>Egyelőre, az utazás első napjaiban, mikor Velencébe érkeztek, Elinor még annyira
                    beteg volt, és annyira közömbös, hogy minden, amit látott, hallott,
                    tulajdonképpen csak mintegy nagy távolságból, letompítva, fátyolon át jutott
                    öntudatához.</p>
				<p>- Igy lesz ez mindig? - kérdezte Mikolay aggódva.</p>
				<p>De Lénárdy professzor, aki Firenzéig velük utazott, megnyugtatóan mosolygott:</p>
				<p>- Türelem, kedves grófom, türelem. Ne feledje, hogy nekünk a kegyelmes asszony
                    gondolatait is vissza kell, hogy csalogassuk, egyenként kell hogy
                    visszacsalogassuk - a másvilágról... De, meglássa, hogy visszacsalogatjuk, csak
                    sikerüljön ezt a világot teljes szépségében szeme elé tárni... Mert ez nagyon
                    szép világ ám, ez, amiben mi élünk! Kivált ez a darabja. Amit Itáliának
                    neveznek... És a grófnénak ez kell. Emlékezzék rá: a szépnek látása, a szépnek
                    az újra való meglátása, lesz még az a varázsszer, ami őt
                    testben, lélekben meg fogja gyógyítani.</p>
				<p>Mikolay hitetlenül mosolygott, mert érthetetlen volt előtte a tanár úr
                    beszéde.</p>
				<p>- A szépnek meglátása? - kérdezgette magától. - Mit jelent ez?</p>
				<p>De még arra sem méltatta e kérdést, hogy az orvos úr előtt hangosan
                    megismételje.</p>
				<p>Pedig, hogy a lélekismerő tudósnak teljesen igaza volt, rövidesen
                    bebizonyosodott.</p>
				<p>Torcellóba mentek. Ám a komornyik ügyetlenkedése folytán nem gondolán vagy
                    motorcsónakon, ahogy kívánták, de csak a rendes kirándulási hajón.</p>
				<p>Mindhárman nagyon únták a sok lármázó, ujságpapirosról falatozó vasárnapi
                    sokaságot, mely körülöttük nyüzsgött, ezért nagyon örültek, amidőn a szigetre
                    érve, egy ásító gondolásra akadtak. Rögtön lefoglalták a hajóját a
                    visszamenetelre, aztán végignézték a sziget összes látnivalóit. Az „Attila
                    trónjának” nevezett sokkal későbbi kőalkotmányt, s a valóban régi és végtelen
                    érdekes templomot. Csakhogy ebben éppen akkor állványok, létrák, festékes bögrék
                    tömege tette lehetetlenné a közlekedést, semmisítette meg a hangulatot. Nem
                    csoda tehát, ha visszatérőben, egy elfecsérelt délutánért való bosszankodás
                    érzete nehezedett kedélyükre. Szótlanul ballagtak a keskeny ösvényen: Mikolay
                    haza gondolt, ahol most ismét úgy kezdett kialakulni a helyzet, hogy jelenlétére
                    nagyon is szükség volna... De ez lehetetlen. Fogva volt. Becsülete kötötte ehhez
                    az utazáshoz, s ha törik, ha szakad, úgy kell történni, ahogy saját magának tett
                    igérete parancsolja...</p>
				<p>Lénárdy professzor lopvást folyton az előtte haladó fiatal asszonyra
                    tekintgetett, részvéttel, apai szeretettel.</p>
				<p>- Kegyetlenül bánt vele a sors, ez bizonyos, - mondta magában, - de azért,
                    fogadom, hogy újra ember lesz belőle... ha engedik... Ez a kérdés. Ez a kérdések
                    kérdése!... Engedik-e? Hagyják-e? Lesz-e reá lehetőség vagy sem?...</p>
				<p>A jó öreg úrnak összeszorult a szíve arra a gondolatra, hogy hátha nem lesz reá
                    lehetőség soha.</p>
				<p>Elinor azonban feledve környezetét, némán haladt előttük. Igyekezett se jobbra se
                    balra nem nézni, fájt szemének az a sok-sok nyiló pipacs ragyogása, mely az út
                    mindkét oldalán messze bevilágított a szőlőtőkék sötétjébe; fájt, mert
                    visszaemlékeztetett egy nyári délutánra, amikor két könyörtelen ici-pici kéz
                    pusztítva markolt, tépázott egy elibe tartott pipacs-bokrétát, hogy diadalmas
                    sikongatással dobálja a piros szirmokat egy boldogan gyönyörködő fiatal anya
                    arcába...</p>
				<p>Igy értek a gondolához. Két evezős várt reájuk, s amint elhelyezkedtek, a hajó
                    legott egyenletesen megismétlődő ritmikus csobbanással siklott a tükörsíma,
                    néma vízen tova.</p>
				<p>Esteledett.</p>
				<p>A kiálló póznákkal jelzett utakon végig, mint megannyi smaragdhátú óriás bogár,
                    zöld-ággal, virággal megrakott vitorlás bárkák raja húzódott sietés nélküli
                    céltudatossággal a város felé.</p>
				<p>- Ze sabato, - magyarázta a gondolás, és bizonyságképpen, mintha nem is a
                    földről, de valahonnan messze a mesék birodalmából fuvalommá válva, lenyugvó
                    nap millió sugarába olvadva szállna feléjük, követné őket innen is, onnan is,
                    érkezve, távolodva, a szombatesti harangszó; s mert olyan telitve volt a
                    mindenség körülöttük a kéknek, ezüstnek, aranynak és zöldnek ezernyi
                    árnyalatával, ég és laguna egy óriás gyöngyházhoz hasonlóan borult reájuk,
                    fogadta be őket puha csillogással.</p>
				<p>- Be szép!</p>
				<p>Ki mondta ezt? Mind a hárman érezték, - talán mind az öten, - de a némán sikló
                    gondolán ki mondta ezt ki? Ki kiáltotta ezt oda oly diadalmasan, olyan
                    lelkesedéssel, úgy az egész lelkéből? Kicsoda?</p>
				<p>Lénárdy és Mikolay kétkedve, remélve pillantottak egymásra. De nem lehetett
                    kétség. Hiszen újra fölhangzott a várva-várt kiáltás, amellyel az életöröm újra
                    birtokba vett egy meggyötört emberi szívet.</p>
				<p>- Be szép... - és Elinor egyik kezét férjének nyújtja ösztönszerüleg, a másikat
                    hü barátjának, hogy velük együtt érezzen, hogy őket is részesévé tegye az ő nagy
                    gyönyörűségének.</p>
				<p>Ez estétől kezdve Olaszország föltárta csodáit Mikolay Elinor előtt.</p>
				<p>Voltak órák, mialatt csaknem boldognak érezte magát, kivált Firenzében, a
                    quatrocento-művészek alkotásai előtt.</p>
				<p>- Mert tudod, - magyarázta férjének a régi elevenséggel, derüvel, - én azt mindig
                    éreztem, (s most tudom, hogy igazam volt), azt, hogy amíg egy táj, egy város, de
                    még egy szobor is, de még egy kép is, szóval bármi, amit Isten keze, vagy művész
                    lelke megteremtett, vissza nem adja a mi látogatásunkat,
                    addig hiába utaztunk! Érted, mit akarok ezzel kifejezni? Azt, hogy lakhat valaki
                    tízszer is, húszszor is Velencében vagy Firenzében s bár megnézett légyen minden
                    egyes látnivalót, mégis hiába írhat róla Baedeckert! Amíg az a Velence vagy
                    Firenze vissza nem adja az én látogatásomat, addig hiába jártam én bennük, én
                    azokat nem ismerhetem, mert nem lettek azok az enyémé soha!</p>
				<p>- Igen. És?...</p>
				<p>- És?... Hát megsúgom neked azt, hogy az én alázatos zarándokló látogatásomat
                    Firenze máris kezdi visszaadni!...</p>
				<p>Mikolay némi leereszkedéssel egyetértő örömmel bólogatott. Hála Istennek, hogy
                    végre nevetni, tréfálni hallom! - gondolta és ez a gondolat némileg kárpótolta
                    azért a sok unalmas óráért, amit felesége kedvéért múzeumokban, képtárakban
                    eltöltött.</p>
				<p>Szerencsére, alig voltak egy hétig Firenzében, mikor Csapati Kornél (leghívebb
                    pártembere) bekopogtatott szobájába...</p>
				<p>Ettől kezdve megszüntek a kettesben való séták. Csapati Kornél elválhatatlan
                    társnak szegődött. De Mikolay így találta jónak. Legalább volt kivel egy okos
                    szót váltani, mialatt felesége azok előtt a lehetetlen csontozatú Botticellik,
                    Lippik és Fra Angelicok előtt álldogált. Elinort azonban mód fölött idegesítette
                    az a hármasban járt mű-vándorlás, és volt olyan nap, amikor egyenesen személyes
                    sértésnek vette, ha egy-egy képtárban - füle hallatára politizáltak.</p>
				<p>- Mióta ez a kiállhatatlan ember megérkezett, lehetetlen a Szép látásában
                    elmerűlni, hiszen öblös hangjával minduntalan megzavarja a hangulatot, -
                    zsörtölődött magában, de nem mutatta kedvetlenségét. Csak egyszer szakadt vége
                    türelmének, a Palazzo Riccardiban, ahol tudvalevőleg a kápolna falfestményein
                    tökéletes művészettel rögzítette meg a derűnek, az örök tavasznak fogalmát a
                    művészet tavaszának boldog szülötte: Benozzo Gozzoli. Ezek a képek oly elemi
                    erővel ragadták meg az Elinor műérzékét, hogy társairól teljesen megfeledkezve
                    állt ott, átengedve magát a Szép gyönyörének, mert bár hátát borzongatta s
                    könnyeket sajtolt szeméből, mégis úgy hatott rá, mintha napsugár melegített
                    volna lelkébe, s csupa olyan melódiákat hallana, amire örökké vágyott. Elinor
                    mindezt érezte és mégis semmit sem érzett, csak azt, hogy él, és hogy jó
                    élni...</p>
				<p>És ebbe az átszellemült boldogság érzetébe hasított bele mintegy éles késsel, a
                    férje hangja éppen a háta mögött: Biztosan Polónyi Géza! - mondta a gróf, -
                    valószínűleg feleletképpen. - Csak ennyit, aztán ismét csend lett... Talán mert
                    a Benozzo Gozzoli angyalok végtére még őket is elnémították... De Elinor mégis
                    elkeseredéssel fordult hozzájuk:</p>
				<p>- Az Istenért! Ha ennyire nem érdekli önöket, amit itt láthatnak, miért nem
                    mennek innen? Miért nem hagynak itt engem egyedül? Azt hiszik, élvezet a maguk
                    fontos okoskodását hallgatni? - és mert nagyon ideges volt, sírni kezdett.</p>
				<p>Mikolay dühösen harapdálta szájaszélét, de csak vállat vonva, elnézőn mosolygott,
                    majd mindhárman szótlanul, kedvetlenül hagyták el a palotát.</p>
				<p>- Igazán nehéz vele! - gondolta a gróf méltatlankodva. - Most már ne is
                    beszélhessen senkivel? Végre is, még sem lehet, hogy az ember hétszámra
                    tétlenül ácsorogjon száz meg száz festett vászon és ugyanannyi tört lábú, karú,
                    orrú, szobor előtt. Érthetetlen, hogy Elinor még mindig mennyire élvezi mindezt.
                    És hogy ösmer minden képet, szobrot, festőt. Hihetetlen. Igaz, hogy egy
                    asszonynak nem sok más dolga van, ráér az ilyesmire, kivált ha sok ideig
                    betegeskedett. Mégis Mikolay sokszor szinte bosszankodik azon az aprólékos
                    tudáson, amit felesége egy-egy műtárgy előtt elárul. Ilyenkor nem tehet róla, de
                    nem állja meg, hogy ellent ne mondjon, hogy le ne szólja azt, amiért Elinor
                    különösen lelkesedik. Miért? Maga se tudja. Később maga is megbánja, de azért,
                    utazásuk harmadik hetén túl, idegessége mind gyakrabban tört ilyképpen útat
                    magának.</p>
				<p>Elinor nagyon jól látta ezt. Eleinte arra magyarázta, hogy a folyton, -
                    egyoldalúan - csakis aktiv politikával foglalkozó férfi - még hozzá kálvinista
                    magyar férfi - veleszületett művészetellenes ösztönének a kifakadásai ezek, és
                    mindössze az történt, hogy valahányszor férje ilyen csipősen türelmetlenül
                    felelgetett neki, az ő lelke mindannyiszor egy kicsit messzebb riadt vissza,
                    nagy magányosságába, mindig egy kicsit messzebb-messzebb, oda, ahonnét mindig
                    nehezebben, mindig ritkábban sikerült előcsalogatni...</p>
				<p>Már ez a tapasztalat is sok nehéz órát szerzett Mikolaynénak, de mikor lassanként
                    rájött, hogy mindennek az akadékoskodásnak tulajdonképpen személyes éle van, és
                    hogy ez nem más, mint a rabnak öntudatlan lánccsörgetése!... akkor
                    kétségbeesése, önkínzása nem ösmert határt. Titkon sokat sírt, és nem volt
                    Mikolaynak olyan szava, olyan tekintete, amit beteges gyötrődéssel fontolóra ne
                    vett volna.</p>
				<p>Hogy e módon nagyon sok, és nagyon szomorú tapasztalatot gyüjtött, azt ő maga is
                    természetesnek találta. Hiszen rég nem áltatta magát.</p>
				<p>Mivel kárpótolhatta volna ő, a csúnya asszony, a meddő feleséget?</p>
				<p>Talán másnak is útjában volnék, gondolta megszégyenülve, de Imre elsősorban is
                    családalapításért házasodott... És én?...</p>
				<p>Utálta, gyűlölte magát, s folytonosan lázadozott a sors ellen, mely ily
                    kegyetlenül bánt el vele. S mert tudta férje kedélyállapotának valódi okát, a
                    bizonyságot napról-napra nehezebben elviselhető súllyal halmozta a „Véletlen”
                    elgyengült vállaira. De azért életük folyt, folydogált tovább abban a mederben,
                    amit valaha tapasztalatlan fejjel maguk választottak, s amiről még ma is azt
                    hitték, hogy szent kötelességük attól soha-soha el nem térni.</p>
				<p>Mert vannak kérdések, amelyekről az emberek, - még a legkiválóbbak is, - csak
                    atavistice, vagy éppen a közvélemény jelszavai szerint gondolkoznak. Az elválás
                    kérdése is ezekhez tartozik.</p>
				<p>Vallás, állás, szokás, mind-mind ellene van, még akkor is, ha egész családok
                    elpusztulását lehetne általa megakadályozni. A Mikolayék együttléte is kezdett
                    tűrhetetlenné válni, bár mindketten minden erejükkel azon iparkodtak, hogy a
                    külső egyetértést épségben fönntartsák.</p>
				<p>Nagyjából sikerült is, ám idegzetük megérezte a nagy önmegtagadást,
                    erőfeszítést...</p>
				<p>Előbb úgy tervezték, hogy bejárják Toscana és Umbria kis városait, de elejtették
                    azt a tervet. Hitték azért, mert a fáradtság túlnagy lenne Elinornak, igazában
                    azonban (bár ezt nem vallották meg még saját maguknak sem) azért, mert féltek,
                    hogy az ottani kis szállodákban nem mindenütt kaphatnak külön-külön szobát.</p>
				<p>Firenzéből tehát egyenesen Rómába mentek.</p>
				<p>Itt végre Mikolay elemében találta magát.</p>
				<p>A latin nyelvet igazán tudta, szerette; a római jog volt az a kútforrás, amelyből
                    leghatásosabb beszédeit merítette, és a világuralom eszméje tanította meg
                    alkotni akarni. Az a hely tehát, amelyből háromezer év óta a lenyügözés szelleme
                    kiindul, természetszerűen rokonszenves volt annak az embernek, aki egy egész
                    országon uralkodott, hatalmas egyéniségénél fogva.</p>
				<p>Most már ő vette át a cicerone szerepét, és magyarázta a fórumot, a Capitoliumot,
                    a Palatinust, a cirkuszt, a mamertini börtönöket Elinornak és Csapatinak, aki
                    még mindig velük volt. Csodálatos emlékezőtehetsége folytán szószerint tudta
                    megszólaltatni Cicerót, Horatiust, Suetoniust. Ha ő mondotta, a Via Appián
                    csakugyan látni vélték a győzedelmes légiót, s a diadalszekerekhez láncolt
                    rab-királyokat.</p>
				<p>Győzelem. Harc. Ellenség letiprása, megsemmisítése, aztán törvények. Igazságos,
                    de szigorú és kegyelmet nem ismerő törvények... ezek voltak azok a tények,
                    kérdések, amelyek Mikolay Imrét lelkesítették, s igazi énjét fölszínre
                    hozták.</p>
				<p>Elinor csodálkozva, csodálattal tekintett föl reá... Hat évi házasságuk óta
                    először hallotta őt úgy beszélni, úgy megnyilatkozni, ahogy eddig csak a lapok
                    útján ismerte. Hiszen otthon eleinte csak a szerelmes férj enyelgett, gügyögött
                    vele, később pedig, mikor a szerencsétlenség rájuk szakadt, a kötelességben
                    megmerevült házastársát látta benne. Hát ez az igazi énje? - tünődött Elinor
                    földig hajolva, nagy esze, tudása előtt,és még idegenebbnek érezte lelkét attól
                    a lélektől, amely az övéhez annyira távol állt... Mert neki első perctől kezdve,
                    hogy Rómába léptek, nőtt ellenszenve, lázadása e város iránt. Szégyelte ezt.
                    Szerette volna maga előtt is letagadni, eldisputálni, de azért nem bírt vele.
                    Irtózott a császárok Rómájától, idegenkedett a pápák Rómájától, és még
                    művészetében sem lelte már meg azt a tiszta harmóniát, ami Umbria és Toscana
                    quatrocentojában oly behizelgőn édes szóval beszélt a lelkéhez. De sohasem
                    érezte ellenszenvét annyira, mint amikor először a Colosseumba mentek.</p>
				<p>- A hatalomnak micsoda óriási megnyilatkozása! - mondta Csapati lelkesedve.</p>
				<p>- Gyűlölöm! - kiáltá Elinor sokkal szenvedélyesebben, mint ahogy akarta.</p>
				<p>- Gyűlölöd? Miért? - csodálkozott Mikolay.</p>
				<p>- Mert ostorral hajtott rabszolgák százezrei építették, és mert arra épült, hogy
                    millió ember gyönyörködjék a másik millió ember kínzásában. Utálom!</p>
				<p>- Ezt nem lehet így fölállítani, - felelt a gróf türelmetlenül. - Mindig úgy
                    volt, hogy a gyöngék meglakoltak a gyöngeségükért. És ez, - ezután is mindig így
                    lesz.</p>
				<p>- Ezt igazságosnak nevezed?</p>
				<p>- Nem.</p>
				<p>- Hanem?</p>
				<p>- Örök törvénynek.</p>
				<p>Csapati hízelgésképpen hangosan fölkacagott. De Elinor nem tekintette magát
                    legyőzöttnek.</p>
				<p>- Éppen a Colosseumban nem lehet ezt mondani, - felelt idegesen. - Hiszen tudjuk,
                    hogy ezeknek a legyőzött gyengéknek a szelleme – végeredményben - erősebb volt a
                    legyőzők testi erejénél. És ők is, - (ezek az általad legyőzötteknek nevezett
                    gyengébbek is), - alkottak örök törvényeket - a kereszténység örök
                    törvényét.</p>
				<p>Mikolay bosszúsan fordult el. Nem akarta Csapati előtt folytatni a vitát, de
                    mélyen sértette, hogy Elinor azokat a kérdéseket merte bolygatni, melyek
                    legszilárdabban gyökereztek gondolkozása szentélyében: az erősebbnek jogában
                    való meggyőződését és a szeretet vallásának törvényét. Nehogy rosszalása
                    szavakban kitörjön, órákig kerülte a felesége társaságát.</p>
				<p>De később Girgentiben még nagyobb megbotránkozást keltett benne az Elinor
                    leplezetlen lelkesedése mindenért, ami a görög szellemre emlékeztetett.</p>
				<p>Kivált a görög templomok romjainál látta végtelen rosszalással, hogy az az
                    asszony, aki hat éven át szófogadóan követte őt vasárnaponként a templomba, most
                    egyszerre csillogó szemmel, egész lényében átváltozva, átszellemülve, - beszél,
                    magyaráz, - és megérti a hellének pantheismusát.</p>
				<p>- Nézd, nézd! - mondta Elinor, férjét a Ceres-templom lépcsőjéhez vonva. - Ezt
                    nézd! Ez a szép! Ez a nagy! Ez a hatalmas! Nézd ezeket az aranyszínü oszlopokat,
                    melyeken a napsugár mintha pihenőt tartana, mintha mindig újra meg újra
                    visszatérne, hogy még egyszer megsimogathassa őket, s közte-közte nézd, a kék
                    eget, s a még kékebb tengert! Ugy-e, milyen szellős, derüs, szabad itt
                    minden?... Óh! Hogy megértem, hogy ezek a templomok boldog isteneknek a
                    tiszteletére, a szellemében voltak fölépítve!... Boldog istenek! Hallod ezt,
                    Imre? Az életöröm isteneinek!... S mert látta, hogy férje elkomorodik, -
                    ellenállhatatlan vágytól sarkalva beszélt tovább. Eleinte „Csak azért is”:
                    csakhogy mindjobban megijessze; de aztán elragadta szenvedélye, s beszélt a
                    vérző szíve legmélyéről.</p>
				<p>- Ez az igazi vallás! Ez kell nekem! - kiáltá kacagva, s mégis lelkéből fakadó
                    sóvárgással. - Ez kell! Nem pedig az, amely sötét gót katedrálisokban rejtegeti
                    véres, sebes, haldokló, - mindig haldokló, mindig szenvedő, mindig véres, mindig
                    sebtől borított - szentjeit! De, - a te meszelővel lesimított rideg, hideg,
                    csupa törvény, csupa szigor, csupa önmegtagadás templomaidnak a vallása se kell
                    nekem. Érted, Imre? Hanem igenis az, amelyről ezek a romok beszélnek, az,
                    amelynek igazsága benne van a mindenségben körülöttem a - virágban, a fénybogár
                    csillogásában, a rigó füttyében, a tenger zúgásában. Ez kell nekem. Az élet
                    diadala. Hallod? Az, amely a mindenség egybekapcsolódását hirdeti: a multtal,
                    jelennel, jövővel! De nem a halálban, mint ahogy a te vallásod tanítja, Imre, de
                    az életben! Mert a te vallásod, Imre. nekem nem kell többet... Megcsalt. Nem
                    vezetett ahhoz, akit elvesztettem. Hiába hívtam segítségül, egyedül hagyott...
                    betegen, megcsúnyulva, - egyedül...</p>
				<p>Ha Mikolay megértette volna, hogy mindezt egy útját kereső, egyedül vergődő
                    léleknek micsoda kétségbeesése, micsoda mérhetetlen szenvedése adta az Elinor
                    ajkára, sok minden másképpen fordult volna, de ő szószerint vette felesége egész
                    kusza beszédét, s a szigorú elvek és dogmák szerint élő, gondolkozó, cselekvő
                    ember csakis megborzadt arra a gondolatra, hogy egy keresztény asszony, - s még
                    hozzá az ő felesége, ily szavakra ragadtatja el magát, - tehát nyilván így is
                    gondolkozik...</p>
				<p>Ettől a fölfedezéstől kezdve igazán emberfölötti küzdelmébe került, fogadalmának
                    eleget tenni és Elinornak a kedvét keresni. Egy nő, aki így gondolkozik, -
                    mondogatta magának keserűn, - valósággal ki kell, hogy hívja sorsát.
                    Lehetetlenség, hogy megtorlás nélkül maradjon ennyi vallástalanság... Ha tehát
                    a szerencsétlenségek sújtották, - vessen saját magára.</p>
				<p>Most már részvéte is nagyot csökkent iránta.</p>
				<p>Szerencsére ez a kínzó, folytonos együttlét se tarthat már sokáig. Nincs is semmi
                    értelme. Hiszen az Elinor egészsége az utóbbi hetekben inkább rosszabbodott,
                    mint javult... Mikolay megkönnyebbülve gondolt arra az időre, amikor feleségét
                    újra a Tátrában, magamagát pedig megint a parlamenti harcok tűzvonalában
                    tudja.</p>
				<p>Elinor is siettette a hazamenetelt...</p>
				<p>Érezte, hogy férjének napról-napra jobban terhére van és érezte azt, hogy ha
                    egészségét, de főképpen lelkének egyensúlyát valaha vissza akarja nyerni, azt
                    csakis úgy érheti el, ha jó időre újra egész magányos életre szánja el
                    magát.</p>
				<p>Ilyen meghasonlott kedéllyel, meggyötört hangulatban érkeztek vissza Velencébe.
                    Mikor a gondolába léptek, sűrűn, hidegen kezdett az eső esni. Szürke, piszkos
                    volt minden körülöttük. A paloták szépségét mintha csak kézzel törülte volna le,
                    hogy nyoma se maradjon, valami kegyetlen kobold, s a hulladékkal telt canalékból
                    az elmúlásnak, enyészetnek lehelete csapott föl hozzájuk.</p>
				<p>- Ne szálljunk meg. Folytassuk az útat! Csak menjünk, menjünk innen!... -
                    könyörgött Elinor. De a podgyász már a szállodában volt, a cselédség szintén,
                    muszáj volt tehát, ha csak pár órára is, az előbbi intézkedésekhez
                    alkalmazkodni.</p>
				<p>Pince hidegsége fogadta őket a Grand Hotel kellemetlen, kicsinyes, huzatos
                    halljában. Annál kellemesebben lepte meg Elinort, hogy hűséges komornája - (a
                    fogadó személyzetének ámulatára) - lobogó tüzet rakatott - május derekán! - az
                    egyik szoba régi óriás kandallójában.</p>
				<p>- Az ebédemet is rendelje ide, - mondta a grófné, mialatt rég nem érzett
                    nyugalommal vetette magát egy karszékbe, közel, egész közel a tűzhöz.</p>
				<p>Álmodozásából a Mikolay léptei zavarták föl.</p>
				<p>- Van valami baj? - kérdezte aggódva, mert férje arca sápadt volt a
                    fölindulástól.</p>
				<p>- Nem. Semmi, - nyugtatta meg a gróf, s még mosolyogni is próbált. - De hallgasd
                    csak ezt: - és akarata ellenére éles, keserű hangon olvasni kezdett:</p>
				<p>„Örömmel tudatom veletek”, olvasta egy sürgönylapról, „örömmel tudatom, hogy ma
                    reggel óta Lorándffy Hubertának boldog vőlegénye vagyok... Zoltán.”</p>
				<p>Elinor elsápadva, bizonytalan léptekkel közeledett férjéhez, le nem véve
                    tekintetét róla, mert hiszen az a hang, amivel azt a sürgönyt felolvasta, élesen
                    fájó tőrként hatolt a szívébe. Mikolay azonban már talán azt se tudta, hogy
                    Elinor ott van a közelében. Elfojtott dühvel járt-kelt a szobában, minden butort
                    félretéve, tolva, beszélt, közben föl-fölkacagott, aztán újra elhallgatott, de
                    minden mozdulata, minden szava, minden hallgatása csak egyet fejezett ki: azt,
                    hogy szenved.</p>
				<p>- Igen, igen, - nevetgélt. - Tehát Mikolay Zoltán gróf és Lorándffy Huberta
                    jegyesek... Teljesen rendjén való dolog. Tagadhatatlanul jó választás, és (itt
                    összeszorított marka egy aranyhátú széket roppantott ketté, mint egy diót a
                    törője) - és persze, minden valószínüség szerint, mához egy évre megkapjuk a
                    kérőlevelet, hogy fogadjuk el a keresztszülői tisztet. A kis trónörökösnél. A
                    Mikolay-majorátus örökösénél! Mert nekik lehet gyermekük, - lehet fiuk, - de
                    nekünk nem lehet...</p>
				<p>Elinor megtántorodva, kezét bolondul dobogó szívére szorítva roskadt egy
                    karosszékbe. Egy szó se jött ki ajakán, mégis, Mikolay megszégyenülve,
                    bocsánatkérő szavakat mormolva sietett hozzá és emelte kezét ajkához.</p>
				<p>De már későn, mert a szó, az a velőkig ható, kínzó szó, már ki volt mondva, és
                    azt se ég, se föld kincse, tudománya, könyörülete nem vehette többé vissza
                    sohasem...</p>
				<p>- Ha van benned irgalom, Imre, úgy hagyj most magamra, - suttogta a fiatal
                    asszony kérőn, szeliden, és Mikolay ellenvetés nélkül ment ki a szobából. Még
                    Jolánnak is kiadta a parancsot, hogy a grófnét senki se merje zavarni.</p>
				<p>És teltek az órák anélkül, hogy Elinor tudomást vett volna jöttükről, mulásukról.
                    Mintha ócska, nyirkos pókhálófoszlányok szállingóznának, lepnék el a világot,
                    úgy jött a hideg, esős délutánnak e lomha, alattomos alkonyatja. Bent a szobában
                    egymásután tünedeztek el a tárgyak körvonalai, künn a Canale Grande-n pedig
                    kopottan, szürkén, az enyészet jegyével könyörtelenül megbélyegezve roskadoztak
                    a paloták; és, bár Elinor mindezt meg se látta, gondolatait mégis mélyen
                    befolyásolta a környezet vígasztalansága; ami eddig csak elmosódottan, mintegy
                    távolról, halkan suttogott a lelke mélyén, az most egyszerre egész valóját
                    uralmába vette.</p>
				<p>- Minek élni?... - kérdezte magától elkeseredéssel, lázadozással. És ez a kérdés
                    lassan-lassan betölté minden gondolatát, mígnem követelőzve késztette a
                    cselekvésre.</p>
				<p>Elinor lázban égő szemmel, gépiesen járt-kelt a szobában. Az ajtókat kulccsal
                    lezárta. Iróasztalán fölgyujtotta a villamos lámpát, aztán iratait kezdte
                    útikészletéből előszedegetni.</p>
				<p>Nem volt semmi eltitkolnivalója; mégsem akarta, hogy kíváncsi szemek tapadjanak
                    azokra az örömmel várt levelekre, úti naplójára, följegyzéseire, s különösen
                    nem: azokra a kis költeményekre, melyeket hébe-korba - kizárólag a maga örömére
                    - vetett volt papirra.</p>
				<p>Legkevésbbé szerette volna, ha valaha férje olvasná őket. Valahogy sejtette, hogy
                    ezekben az írásokban rejtezkedik az igazi Elinor. Minek azt megismerni, amikor
                    már ugyis késő lenne?</p>
				<p>De mindenek előtt pár sorban búcsúzni akart Imrétől, de olyképpen, hogy férje
                    lelkét örök időkre megmentse az önvád gyötrelmeitől.</p>
				<p>Nehéz, nehéz föladat! Mert mit hozzon föl ürügyül? Gyermeke halálát?... Nem...
                    Talán, ha élt volna, az anyjáéhoz hasonló sors várt volna reá. Elinor hálával,
                    megadással suttogta:</p>
				<p>- Jobb volt ez így!</p>
				<p>De akkor mivel magyarázza meg cselekedetét?</p>
				<p>Betegségével?</p>
				<p>Igen. Ez is hazugság ugyan, mert érzi magában a gyógyulás lehetőségét, de
                    legalább nem érinti, - nem használja ki saját céljaira - gyermekük megszentelt
                    emlékét.</p>
				<p>Tízszer is hozzáfogott, tízszer is eltépte a megkezdett levelet, - de végre
                    elkészült vele. Igaz, hogy feszes kis levélke volt az, hiszen egy szónak se volt
                    szabad belékerülni mindabból, ami azt a tollba mondta.</p>
				<p>„Mikor e sorokat olvasod, Imre”, írta Elinor, „szabad leszesz megint. Mert rabok
                    voltunk, ugy-e? rabok mind a ketten. Csakhogy - ezt belátod, nemde? az én
                    rabságom volt a súlyosabb, - ezért ne neheztelj reám, ha én is, - a magam módja
                    szerint - szabaddá teszem magam. Három évi nehéz betegség, - és a gyógyulásnak
                    semmi reménye, - ime az ok. Az egyedüli ok. Jegyezd meg magadnak, kérlek, hogy
                    ez az egyedüli ok, mely a fegyvert kezembe adja... Lásd, nem bírom tovább, ez a
                    bolondos szív nagyon, nagyon fáj most is, míg ezeket írom...”</p>
				<p>Elinor egy percre azon gondolkozott, hogy ez utóbbi mondatot kitörüli, de aztán
                    vállat vonva, szomorúan, kissé gúnyosan elmosolyodott. - Minek? Imre biztosan
                    egyesegyedül a Basedow-kórnak fogja azt a szívfájást betudni.</p>
				<p>Levele többi részében vagyonáról, s az ajándékul szánt különböző ékszerekről,
                    emléktárgyakról rendelkezett; majd elővette azt a finom kis Browningot, melyet
                    Illésházy Bertától kapott (aki nem tudott abba a gondolatba nyugodni, hogy
                    Elinor teljesen fegyver nélkül bolyongjon késő ősszel is, kora tavasszal is az
                    elhagyatott tátrai erdőkben).</p>
				<p>- Ha tudta volna szegény jó Berta, hogy mire adja! - villant át a fiatal asszony
                    agyán, de legott ismét másra gondolt. Mert fölzaklatott képzelete lázas
                    egymásutánban dobált össze közömbös és fontos képeket, emlékeket,
                    érzelemfoszlányokat.</p>
				<p>Gyermekkora. Az Idali-házban töltött évek tarka össze-visszasága. Házaséletének
                    jó és rossz napjai. Mikolay Zoltánnal való különös barátsága, mind-mind kuszán
                    tolongott, került előtérbe, halványult el, helyt adva más és más képnek,
                    emléknek, hogy újra visszatérve kergesse, taszigálja egymást. Közben - rég
                    hallott dallamok zsongtak fülébe - de leggyakrabban gyermeke kacagását vélte
                    egészen tisztán hallani, - s ilyenkor minden egyéb gondolat mintegy megsemmisült
                    agyában.</p>
				<p>- Nóra! én drágaságom!... nemsokára veled leszek! - suttogta, s szemét lehunyta,
                    hogy jobban lássa a feléje nyujtott kis kezeket.</p>
				<p>- De, hátha nem? - ébredt a kétely, és rettenetes ür támadt körülötte. Ha ezt
                    tudhatná! Ha biztos lehetne afelől! de, áthidalhatatlan akadályok lehetőségétől
                    remegett meg, úgy is mint keresztény, úgy is mint hitetlen.</p>
				<p>- Mire várok még? - mondta csaknem hangosan, s a biztos halált rejtő fegyvert
                    ismét kezébe vette.</p>
				<p>Meghalni? Semmi. De, - halottnak lenni?... Csúnya, csúnya, csúnya dolog! - ötlött
                    eszébe és undorral távolította el a már szívének szegzett pisztolyt.</p>
				<p>Órájára nézett.</p>
				<p>- Még van időm. Különben annyi időm van, amennyit akarok; hiszen nemsokára
                    megszűnik az idő fogalma számomra.</p>
				<p>Eszébe ötlött, hogy férjének írt levelében nem rendelkezett a Bertának szánt
                    emlékről. Egy gyémántcsattra gondolt és kéziratai egy részére... Keresni kezdte
                    őket, hogy pár sort írjon hozzájok. Közbe azon csodálkozott, hogy keresi.
                    Keresni? Ez érdeklődés és cselekvés. Érdeklődni és cselekedni pedig élet...
                    bölcselkedett, de mintha nem is ő, de valaki más mondaná ezt helyette. Mert
                    idegessége arra a fokra hágott, amikor az én mintegy kettőssé válik az emberek
                    lelkében. Ez az egyik én tesz, gondol; a másik én pedig szemléli és bírálja
                    azokat a cselekedeteket, azokat a gondolatokat.</p>
				<p>Elinornál is az egyik én halni vágyott; megsemmisülni; megszabadulni a szenvedés
                    lehetőségétől, - a másik én azonban résen állt, hogy följegyezzen minden
                    ellentmondó gondolatot, hogy földerítse az örömnek még oly parányi, még oly
                    burkoltan jelentkező megnyilatkozását is.</p>
				<p>Az a rejtelmes kettős én, mely az emberek lelkivilágának lényege! melynek egyike
                    a szárnyszegett, pihenni vágyó, az elmúlás gondolatával megbékéltető, az
                    emberek gondolkozásával törődő, az emberi intézményeket tisztelő, 
                    béklyós én, és melynek másika ezer szállal köt bennünket
                    a földi léthez, a nap melegéhez, mely imádtatja velünk az életet bárminő
                    megnyilatkozásában és szemtől-szembe állít... az istenséggel, s megérteti azt
                    velünk; ez az én: a lelkünk szárnyas énje!
                </p>
				<p>Midőn Mikolay Elinor azt a kis Browningot kivette útitáskájából, hogy szívének
                    szegezze, azt hitte, hogy szabad elhatározásából s fájó szívének vágya szerint
                    cselekszik, amikor elcsitítja lázadozását, szenvedését mindörökre. Pedig -
                    igazában nem is ő, - nem a magát fölöslegesnek érző, mindenképpen csalódott
                    fiatal asszony állt azon a mesgyén, ahol a leszámolás következik, de ennek a
                    fiatal asszonynak a kettős énje harcolt életért, halálért. És, a világért sem az
                    döntötte el sorsát, hogy szíve olyan csordultig volt keserüséggel, hogy már nem
                    bírt el, nem akart elbírni többet, - de az, hogy melyik énje diadalmaskodott a
                    másik fölött: az-e, amely az Élet szeretetének őre volt, - vagy az a másik, - a
                    csüggedő én?!</p>
				<p>Míg Elinor látszólag egész nyugodtan, aprólékos gonddal tett, vett, rakosgatott,
                    rendezgetett maga körül, bensőleg hagyta, hogy gyötrelmének vihara
                    végigtomboljon gondolkozásán. Sőt beteges örömét látta abban, hogy minden fájó
                    emléket előkeresgélt mintegy vádlónak, mintegy koronatanúnak.</p>
				<p>- Minek élni? Minek? - ismételgette egyre-másra. - Ha meghaltam, egyszerre vége
                    lesz mindennek. Se szenvedés, se szemrehányás, se önkínzás; de önsajnálat se -
                    sem pedig a mások boldogulásának akadálya. Semmi. Be jó lesz! - És a csüggedt én
                    ismét a pisztolyhoz vezette átlátszó fehér kezét.</p>
				<p>De a másik én, - a szárnyas én, időt akart nyerni, - s ezért Elinor ismét fölállt
                    a tükör elől:</p>
				<p>- Még nem, - mormolta. - Előbb a Bertának szánt kéziratot kell lepecsételnem. -
                    És egyik kis füzetet a másik tetejére rakva, roppant gonddal kezdte őket
                    összecsomagolni. Most az került a kezébe, amelybe saját versei voltak
                    összegyüjtve; Elinor vállat vonva, elnézőn, s mégis szeretettel nyitotta föl a
                    füzetkét. Nem állta meg, hogy egyiket-másikat el ne olvassa. Az egyik így
                    kezdődött:</p>
				<p>Kicsiny lámpám fénye kereken világít</p>
				<p> A kitárt két karom eléri határit.</p>
				<p> Kicsiny a fénysugár, szűk a foglalatja,</p>
				<p> Mégis egy nagy világ megférhet alatta,</p>
				<p> Boldogság világa...</p>
				<p>Elinor, arcát az írásra fektetve, álmodta magát vissza oda, ahol kékgyöngyös,
                    csipkeernyős kis éjjeli mécs mellett ülve, át-átpillantott édesdeden alvó
                    egyetlen gyermekére.</p>
				<p>- Nem, ezt még Bertának sem szabad látni, - határozta el, s a verset
                    könyörtelenül szakította ki a füzetből.</p>
				<p>De, - amint foszlányokra akarta tépni, szeme a lap túloldalára írt sorokon akadt
                    meg.</p>
				<p>- Milyen más hangulat! Ezt, jól emlékszem, Jákóvárott írtam egy esős novemberi
                    estén, - hatheti egyedüllét után...! - Lassan, minden szónál annak a végnélküli
                    estnek a borúját újra átélve kezdte ezt is elolvasni:</p>
				<p>Bús őszi köd a tájat ellepte,</p>
				<p> Mint pókháló poros ócska leple</p>
				<p> Elmosódnak tompulnak az árnyak</p>
				<p> Körülöttem szürke rémek járnak.</p>
				<p> Az egyik szól: Mi az élet?... Semmi.</p>
				<p> Ma születtél, holnap el kell menni.</p>
				<p> „Remélsz? Küzdesz?” nevetgél a másik,</p>
				<p> De hiszen már a sir érted ásít...</p>
				<p> S ha mire vágysz, végre megszerezted</p>
				<p> Azt hiszed tán könnyebb a kereszted?</p>
				<p> Mi az erény? Mi a bűn? az érdem?</p>
				<p> Felriadok. „Mi hát a Cél?” - kérdem.</p>
				<p> De a rémek nem felelnek erre.</p>
				<p> Tán egy sincs, ki választ adni merne.</p>
				<p> Csak úgy némán, - gúnyolódva néznek,</p>
				<p> A lelkembe iszonyu ürt érzek...</p>
				<p> De ime, - a kandallóm sarkában -</p>
				<p> Kis tücsök ép dalba kezd magában,</p>
				<p> Erélyesen, vígan szól az ének:</p>
				<p> „Mégis, mégis, mégis szép az élet!”...</p>
				<p>- Mégis, mégis, mégis szép az élet! - ismételte Mikolay Elinor meglepetve,
                    megdöbbenve, mintha e kiáltást először hallaná. S mint mikor hirtelen
                    megrezdülésre egyszerre millió kristály új alakulása megy végbe ott, ahol eddig
                    csak az alaktalan folyadék pihent, így az Elinor lelkében is egyszerre
                    váratlanul, hatalmas uralkodással új erők jöttek működésbe.</p>
				<p>Mi ez? Legbensőbbjének micsoda soha nem gyanított rejtekéből tört elő e mindent
                    eltörlő, mindent megértő, mindent túlkiabáló parancs? Szép az élet!... Mégis?...
                    Mégis?... Mégis? Bármilyen fukar? Bármilyen csalóka? Bármilyen nagy is az
                    ára?</p>
				<p>Mikolay Elinor tágranyilt szemmel olvassa újra és újra azt a kis igénytelen
                    versikét, melyet hajdan ő maga vetett papirra, mikor a lelkében tolongó
                    elkeseredésnek és a nála mindig újra és újra diadalmas életörömnek - a
                    kifejezését kereste.</p>
				<p>- De... akkor és most?... Mily óriási a különbség, - kísérlette meg az érvelést.
                    - Akkor még élt a kislányom. Akkor még szép voltam, akkor még... szerettek...
                    Mennyi kárpótlás! De most?!... és: Mégis?!...</p>
				<p>Elinor bizonytalanul vette kezébe a browningot, de legott ellenállhatlan
                    ösztönnek engedve ugrott föl, s utálattal, irtózattal dobta el azt magától ki a
                    nyitott ablakon át, messze, messze a Canale-Grande fekete vízébe...</p>
				<p>- Ha gyávaság, ha vakmerőség, nem tudok meghalni, - zokogta megadással,
                    megszégyenülve, és mégis, mintha élete szemhatárain megannyi örömtűz gyúlna ki
                    itt is, ott is.</p>
				<p>Sietve rendbehozta szobáját, aztán csengetett.</p>
				<p>- Jolánta, - rendelte, - csomagoljon. Az éjjeli gyorsvonattal indulunk. De úgy
                    intézzen el mindent, hogy elutazásunkról sejtelme se legyen se a grófnak, se a
                    komornyiknak, - s mivel a komorna arcán ellenvetést vélt látni: - Igy akarom, -
                    tette hozzá megmásíthatlan szigorral. Jolánta jól ismerte ezt a hangot, ezért
                    szó nélkül engedelmeskedett. Elinor pedig ismét íróasztalához ült, s miután
                    első levelét megsemmisítette, egy másikat írt férjének.</p>
				<p>„...Tudom, hogy válópörünk lefolyásáig, - írta végezetül, - sőt talán még azután
                    is, rettenetes szégyen, gond, nemkülönben unalom és a kicsinyes szürke banalitás
                    terhét, apró tűszúrásait kell elszenvednünk, úgy neked, mint nekem, de tudom
                    jól, hogy ez az Élet ára. Nagy ár... Szívből kivánom, hogy neked is
                    megérje...”</p>
				<p>*</p>
				<p>Ismét karácsonyestre készült a világ... Ismét minduntalan hangos szó, vidám
                    nevetés hatolt be abba az újfüredi szobába, amelyben egy magányos fiatal asszony
                    szorgalmatoskodott. A nagy lánggal égő tűz előtt guggolt és roppant gonddal
                    melegített, olvasztott valamit egy serpenyőből. Mellette erős faládikába
                    állítva egy jókora nagy fenyőfácska zöldelt. Olyan volt, mintha karácsonyfának
                    készülne, csakhogy nem volt még azon semmi dísz, pedig már erősen
                    alkonyodott.</p>
				<p>Kis idő múlva a fiatal asszony fölállt, csengetett, s a belépő komornának
                    rendeletet adott, hogy a fát helyezze ki a hóval födött erkélyre.</p>
				<p>- Most pedig vigyázzon! - kiáltott, s ő is utána indult a serpenyővel.</p>
				<p>- Szent Isten, mi ez? - kérdezte Jolán orrát fintorgatva, de Elinor nevetve adta
                    meg a választ:</p>
				<p>- Mi? Hát faggyú, meg kása, meg kendermag, meg tökmag, s több efféle jóság...</p>
				<p>- S mire kell az a kegy... a méltóságos grófnénak?</p>
				<p>- Nekem nem. De a madaraknak... Nézzen ide, - s ügyesen kezdte a bögre tartalmát
                    végig-végigcsorgatni az ágakon, ahol azok rögtön oda is fagytak.</p>
				<p>- Nem értem, - vallotta Jolán.</p>
				<p>- Ugyan, dehogy nem... Hát nem tudja, hogy karácsony este van?... Karácsonyfát
                    pedig csak kell állítani valakinek... vagy legalább is valaminek, nemde?... Na
                    lássa! Én tehát karácsonyfát állítok az erdő madarainak...</p>
				<p>Nevetve, tréfásan mondta ezt, de azért a hű cseléd sietve talált valami
                    rendeznivalót a szobában.</p>
				<p>- Hogy az én drága grófnémnak idáig kellett jutni!... - nyelegette könnyeit nagy
                    titokban.</p>
				<p>De Elinor már kezdte természetesnek találni, hogy ez mind így van, s hogy ez nem
                    is lehet másképpen.</p>
				<p>Mióta újra birtokba vette az Élet, kivált mióta a helyzet megoldódott, végtelen
                    béke szállt lelkére. Nem vágyott semmire, de legalább el tudta magával hitetni,
                    hogy nem is fáj semmi... Nem. Sem a mult, sem a jelen. Semmi.</p>
				<p>Csak leveleket ne kapna. Csak az a sok jó ismerős, rokon, aki eddig azt sem
                    kérdezte él-e, most egyszerre ne akarna mind-mind tanácsot adni, híreket
                    tudatni, bírálgatni...</p>
				<p>De másrészt olyan természetes az, hogy Magyarország közvéleményét fenekestől
                    fölkavarta a Mikolay Imre gróf válópöre. Ez volt ám a szenzáció! Erről beszélt
                    fél éven keresztül a korcsma, a fonó, a Park-klub és a képviselőházi folyosó. Ha
                    három férfi összeállt, biztos, hogy erről beszéltek, asszonyból meg éppen elég
                    volt, hogy kettő összeálljon. De most már kezdett a világ napirendre térni
                    fölötte. Inkább azon tünődtek, meg fog-e Mikolay házasodni újra, s ha igen, -
                    kit vesz feleségül? Elinorért kevesebben kíváncsiskodtak. Köztudomású lett, hogy
                    szépségét betegeskedése folytán jobbadán elvesztette. Mindezt a fiatal asszony
                    nagyon jól tudta. De nem akart rá gondolni. Mióta megmásíthatatlan szándékát
                    tudatta Mikolayval, mindig azon igyekezett, hogy bármivel foglalkozott is,
                    minden gondolatát odaláncolja, nyügözze ahhoz a foglalkozásához. S ez kezdett
                    sikerülni neki. Most is egész érdeklődését az erkélynek szentelte, lesve, hogy
                    hány vendége van az ő különös karácsonyfájának? Azután a ma érkezett leveleket
                    kezdte átvizsgálni.</p>
				<p>- Hát bizony ez nem valami gazdag karácsonyi posta, - mormolta vegyes
                    érzelmekkel, de sietett másra gondolni, nehogy emlékei a multba ragadják.</p>
				<p>- Nini! A jó Jetta néni írt!... - nevetgélt az Idaliné levelét bontogatva. De,
                    legott meghatva mosolygott, s kétszer is elolvasta az óriási grófi címerrel
                    ellátott írást.</p>
				<p>„Kedves Elinor,” - állt abban a levélben. „Mint jó rokonod, szerető nagynénéd
                    irom e sorokat. Sokat gondolkoztam, mit küldhetnék neked karácsonyi ajándékul,
                    de nem találtam semmit, hiszen tudom, hogy van ékszered, ezüstöd elég, hanem más
                    jutott eszembe, sokkal, de sokkal értékesebb. Ime, azt küldöm most neked, kedves
                    gyermekem, ezért hallgass ide. Mivel meg vagyunk győződve, bátyád is, én is, -
                    (de különben ez az általános vélemény is, - azt mondhatom neked!) hogy, bár
                    elváltál, semmi, de semmi szenny nem terheli jó hírnevedet s így az Idali névre
                    mindenkor méltó maradtál, ezennel úgy a magam, mint bátyád nevében tudatom
                    veled, hogy bármikor fog is végórád ütni, helyed mindig készen vár, gyermekem,
                    az Idali-család sírboltjában!</p>
				<p>Reménylem, kedves leányom, ez a mi rokoni közeledésünk enyhíteni fogja bánatodat
                    és elviselhetővé teszi jelenlegi nagy magányodat. Ég veled, gyermekem, -
                    szeretettel ölel hű nénéd Jetta.”</p>
				<p>- Mint egyetlen karácsonyi ajándék nem rossz! - nevetgélt Elinor, félig
                    bosszúsan, félig meghatva, majd csengetett. Az inasok már hozták is az égő
                    lámpákat.</p>
				<p>- Még kettőt hozzanak ide a kis asztalra, - rendelte.</p>
				<p>Kerülte a félhomályt, a kandalló-tűz varázsát, - mindent, amit régebben
                    szeretett. Most csak éles világosságot, kemencetüzet, percre beosztott
                    pontosságot kívánt maga körül tudni.</p>
				<p>Mikor teljesen beállt az est, Walt Whitman könyve akadt a kezébe, azt lapozgatta.
                    „Az a legnagyobb város, s ha mindjárt csupán egynéhány nyomorult viskóból áll
                    is, az a legnagyobb város, amelyben a legnagyobb ember, akár férfi, akár asszony
                    lakik”... olvasta Idali Elinor. Elolvasta újra és újra, mint ahogy szomjas madár
                    és újra és újra visszatér a patakhoz.</p>
				<p>A legnagyobb ember... akár férfi, akár asszony... ismételgette, át- meg
                    átgondolva, élvezve a szavak értelmét.</p>
				<p>De hát, - ha van nagyság, kell, hogy legyen... hogy lehessen fejlődés is...
                    Nekünk asszonyoknak is... Tehát nemcsak az egyik napról a másikra való élés, a
                    passziv elfogadása jónak, rossznak, ahogy éppen jön, ahogy tanítják... de igenis
                    van előttünk sok, sok fejlődési lehetőség... más szóval: életcél... ami viszont
                    az életnek értéket ad.</p>
				<p>Olyannyira belemerült elmélkedésébe, hogy észre se vette az ajtó nyílását. Csak
                    akkor sikoltott föl örömében, mikor Illésházy Bertát megpillantotta. Tíz perc
                    múlva már tea mellett ültek és Berta legutóbbi amerikai élményeit beszélte,
                    hangos nevetéssel, ragyogó jókedvvel.</p>
				<p>- Mert egyenesen onnan érkezem. Magyarországról egy év óta semmit, de semmit sem
                    tudok, - magyarázta.</p>
				<p>Elinor eleinte csak hallgatta, élvezte a baráti hangot, melytől hónapok óta
                    elszokott; de lassan ő is belejött a beszédbe. Oly jól esett meghitt
                    barátnéjának sok mindent elmondani, elsírni, - megvallani.</p>
				<p>De Berta résen volt és nem engedte, hogy elérzékenyedjenek. Mindig tudott valami
                    újat, érdekeset, mulatságosat közbe-közbevetni; és mikor fogytán volt a
                    mondanivalóval, a könyveket kezdte szemügyre venni.</p>
				<p>- Walt Whitman? Szeretem. Ezt olvasod?</p>
				<p>- Igen, - felelt Elinor egyúttal azt az aláhúzott két sort megmutatva, mely az
                    imént oly mély benyomást tett reá.</p>
				<p>- Mennyire igaza van! - lelkesedett Berta, - aztán hallgattak, jóleső együtt
                    gondolkozó hallgatással.</p>
				<p>- Mondok valamit, - szakította meg a csendet Elinor. - De ne nevess ki!... nagy
                    terveim vannak.</p>
				<p>- Hála Istennek! Hamar, hamar, hadd hallom.</p>
				<p>- Házat akarok építeni.</p>
				<p>- Jó. Hol?</p>
				<p>- Koprova-völgyben.</p>
				<p>- A világ végén? De mindegy. Rajzoltál már valamit hozzá?</p>
				<p>- Hogyne.</p>
				<p>Berta boldogan ölelte magához, mert az jutott eszébe, hogy aki terveket készít,
                    az a jövőnek él, tehát igazán él.</p>
				<p>- Mutasd, - kérte Elinort.</p>
				<p>- Szivesen, de akkor gyere.</p>
				<p>A mellékszobába vezette, ahol a Berta legnagyobb meglepetésére, rajztáblák, mérő
                    szerszámok képezték a fő berendezést.</p>
				<p>- De hiszen ez valóságos műterem. S mind ez egy kis koprovai házikóért?...</p>
				<p>- Nem egészen, - felelt Elinor titokzatosan; - de gyere ide. Te lész az első, aki
                    erről hallasz... természetesen Lénárdy tanár urat kivéve, aki mindenben
                    segítségemre van.</p>
				<p>- S e „minden”?...</p>
				<p>- A koprovai szanatórium-telep, amit meg fogok építeni.</p>
				<p>- Te?...</p>
				<p>- Igen, én. Csak kell valamivel foglalkozni?... És annyi, de annyi a beteg... ha
                    én azokból csak a tizedrészét meggyógyíthatnám!...</p>
				<p>- De hogyan képzeled?...</p>
				<p>- Hogyan? Egyszerüen. Tudnod kell, hogy Idali Ákos bácsi kijárta a kincstártól az
                    ingyen területet, és adott három milliót a sajátjából...</p>
				<p>- Jó üzlet a Mezopotámiai vasút, mi? De mégis! Három milliót? Hogy birtad ezt
                    belőle kivasalni?...</p>
				<p>Elinor elnevette magát, aztán hamiskás oldalpillantással nézett Bertára:</p>
				<p>- Találd ki, - kiáltotta.</p>
				<p>- Megvan!... Euréka! - diadalmaskodott Berta. - Megértetted vele...</p>
				<p>- Igen... Hogy a hercegséghez vezető utat legkönnyebben azzal a három millióval
                    kövezheti ki magának...</p>
				<p>- Te kis intrikus!... Pompás!... De mondd csak tovább...</p>
				<p>- Nos, Ákos bácsi nem csak pénzt adott, de ünnepélyeket rendez, beszédeket
                    mondat, stb. stb. Szóval megindította az adakozási versenyzést az országban.</p>
				<p>- Igy tehát az első nehézségen szerencsésen túl volnál.</p>
				<p>- Túl. A jó Lénárdy tanár úr pedig a tervek rajzolásánál van nagy
                    tapasztalatával, tudásával rengeteg segítségemre. Most már magam rajzolom a
                    tervek beosztását, s az öregúr nagyon jóknak találja őket. A kivitelt egy kezdő
                    műépítésszel csináltatom. Láthatod, hogy van dolgom elég.</p>
				<p>- Meg is látszik rajtad. Kitünően nézel ki.</p>
				<p>Elinor megadással vont vállat:</p>
				<p>- Most már mindegy!</p>
				<p>- Hány éves vagy?</p>
				<p>- Goromba! - Harminc.</p>
				<p>- Asszonynál éppen az ujjászületés kora.</p>
				<p>- Talán, - felelt elgondolkozva Elinor, majd egyszerre barátnője szemébe nézve,
                    lassan, meggyőződéssel jelenté ki: - S ha az embernek nem volt elég bátorsága
                    ahhoz, hogy magát megölje, akkor legokosabb amit tehet az, hogy
                    ujjászülessen.</p>
				<p>- Ez az! - kiáltá Berta helyesléssel, lelkesedéssel - 
                    Ez az! „Ha az embernek nem volt elég bátorsága ahhoz,
                    hogy magát megölje, akkor a legokosabb, amit tehet az, hogy ujjászülessen!”...
                    Jól mondod Elinor. Áldjon meg az Isten érte!... Bár oda kiálthatnám ezt ezer és
                    ezer férfinak, asszonynak!... Ez az! - s örömében hálás csókot nyomott az Elinor
                    kezére.</p>
				<p>S a két barátnő még soká ült együtt, tervek fölé hajolva, minden egyes ajtót,
                    ablakot megvitatva...</p>
				<p>Mikor Illésházy grófnő egy hét múlva elhagyta a Tátrát, azzal a jóleső tudattal
                    ment el, hogy barátnőjét egészségileg és lelkileg is a teljes javulás útján
                    tudja.</p>
				<p>Tavasszal ujra látta, - vidáman, fáradhatatlanúl járva-kelve a megindúlt
                    építkezés tömkelegében. Rákövetkező nyáron már ő is hozzászegődött
                    segítőtársnak. Szívvel, lélekkel belefeküdtek a munkába. - Mivel a műépítész
                    nem lehetett folyton a Tátrában, Elinor vállalta az építkezés felügyeletét.
                    Berta pedig Budapest és Tátra között járt-kelt. Buzdított minisztereket,
                    orvosokat, befolyásos embereket, hogy legyen út, pénz és jöhessenek a
                    betegek.</p>
				<p>A harmadik év nyarán megtörtént a Szanatóriumnak ünnepies átadása.</p>
				<p>Nagy nap, boldog nap volt ez Elinorra nézve. Három évi szakadatlan munkájának a
                    betetőzése. Büszkén tekinthetett alkotására, bár még korántsem tekintette művét
                    befejezettnek.</p>
				<p>- Ötszáz beteg, - ez még csak a kezdet, - magyarázta a miniszternek, aki a
                    „Nóra-telep” megnyitására érkezett. Reménylem, nemsokára az ingyenesek száma is
                    tekintélyesebb lesz ennél...</p>
				<p>- És az az épület ott micsoda?</p>
				<p>- A gyermek-osztály.</p>
				<p>- A grófné úgy látszik mindenre gondol...</p>
				<p>- Meghiszem azt! - dicsekedik Lénárdy. - Nézze kegyelmes uram, az ott a
                    laboratórium. Még jóformán készen sincs, s máris nagyszerű eredményeink vannak.
                    És megsúgok valamit, - tette hozzá az Elinor tiltakozását figyelembe nem véve, -
                    képzelje excellenciás uram, a grófné máris igen nagy segítségünkre van bámulatos
                    górcsövi rajzaival.</p>
				<p>- Gratulálok! Igazán meghódolok a kegyelmes asszony sokoldalúsága előtt... És ott
                    az a legnagyobb épület?</p>
				<p>Elinor helyett ismét Lénárdy sietett felelni, - mert jól tudta, hogy e
                    betegségnek puszta említése kínos a grófnéra:</p>
				<p>- Az a Basedow-betegek pavillonja, kegyelmes uram.</p>
				<p>Később, mikor a miniszter s a küldöttségek visszamentek Csorbára, Elinor a sok
                    beszédtől, magyarázgatástól fáradtan, de mégis kibékült, tetterőtől duzzadó
                    kedélyhangulatban ült az iróasztalához, hogy a távollévő Illésházy grófnőnek a
                    mai nap eseményeit leírja.</p>
				<p>„Örök kár”, - szólt levele, - „örök kár drágám, hogy éppen ma nem lehettél itt
                    velem. Te, aki annyit segítettél nekem, hogy ezt a mai jó napot elérhessem.</p>
				<p>Mert szép nap volt ez, tagadhatatlan, és nagyon-nagyon boldog vagyok, hogy
                    elértem.</p>
				<p>Boldog?... Hát igen.</p>
				<p>Tudom, hogy kijelentésemet a legtöbb ember kétkedéssel fogadná és nem kivánom
                    senkinek, hogy azt az árat fizesse a belátásért, amin én ahhoz jutottam.</p>
				<p>De ma mégis boldog vagyok.</p>
				<p>Alkottam, és a jövendő évek során ezrek és ezrek fognak jobban örvendhetni az
                    életnek, egyedül azért, mert én idejekorán beláttam azt, hogy a boldogság
                    különböző nyelveken beszélhet hozzánk. Ezt nem tanítják eléggé korán az
                    iskolában. Sőt egyáltalán nem is tanítják. Kár! Tudom magamról; én is azt
                    hittem, mint annyi millió más asszony és leány, hogy a nő csakis a házasságon
                    belül találhatja meg a boldogságot... Annyira hittem ezt, hogy mikor számomra a
                    házasságon belül a boldogságnak már semmi, de semmi mondani valója sem volt,
                    megsemmisülve roskadoztam és a halált kívántam, kértem mint egyetlen lehető
                    menekülésemet, megváltásomat. De a halál nem jött, mert - most már gyanítom! -
                    mert valószínüleg nem hívtam egész meggyőződésemmel.
                </p>
				<p>Ugy kell lenni, hogy az Élet szeretete mindennél erősebb volt a lelkemben. És az
                    Élet, ezért az én öntudatlan, de ösztönszerű, de elemi nagy szeretetemért
                    gazdagon megjutalmazott, mert mikor végzetem kidobott abból a szűkös csónakból,
                    (melyhez pedig be nagyon ragaszkodtam! be nagyon fájt elszakadnom!) akkor az
                    Élet értem jött, és az önsajnálás sivár, terméketlen partjáról besorozott abba a
                    nagy hadseregbe, mely az emberi nyomorúság ellen áll folytonos harcban.</p>
				<p>Rossz rekruta voltam. De végre mégis beletörődtem, beletanúltam. És ma? Látod; ma
                    már igazán őszintén elmondhatom, hogy boldog vagyok! Ma már tudom, hogy a
                    boldogság más nyelven is szólhat az emberi szívhez, nemcsak azon, amelyen az
                    önző kis Én ujjong, - de azon, amelyen az emberiség segélykiáltását
                    megérthettem!</p>
				<p>És ma, mikor az ország minden tájáról összesereglett kiküldött ajkáról
                    felhangzott az elismerés, a magasztalás, esküszöm neked, hogy nem hiúságom
                    sütkérezett a hízelgések melegében! Hanem igenis pacsirta módjára, mind
                    magasabbra, magasabbra törekedve, száll lelkemben az Életöröm!”</p>
				<p>VÉGE.</p>
			</div>
		</body>
	</text>
</TEI>