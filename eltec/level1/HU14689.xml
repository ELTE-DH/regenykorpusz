<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU14689" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Előre : Regény : ELTeC edition</title>
				<author ref="viaf:121504813">Vértesi Arnold (1836-1911)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">30470</measure>
				<measure unit="pages">74</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Előre : Regény</title>
					<date>2015-11-12</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/14600/14689"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Varga Mónika</name>
						<name>Mészáros Atilla</name>
					</respStmt>
					<bibl type="digitalSource">
						<title>Előre : Regény</title>
						<date>2015-11-12</date>
						<ref target="http://mek.oszk.hu/14600/14689"/>
					</bibl>
					<bibl type="printSource">
						<ref target="http://mek.oszk.hu/14600/14689/pdf/"/>
						<title>Előre</title>
						<author>Vértesi Arnold</author>
						<pubPlace>Budapest</pubPlace>
						<publisher>Athenaeum</publisher>
						<date>1900</date>
					</bibl>
				</bibl>
				<bibl type="firstEdition">
					<title>Előre : Regény</title>
					<author>Vértesi Arnold</author>
					<date>1895</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2020-07-24"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>Előre, csak előre! Akárhogy, akármilyen uton, akármilyen eszközzel, csak előre!
               Rángatjuk egymást, taszigáljuk egymást, letapossuk egymást; mindegy, csak előre!
               Ebben az őrült tolakodásban itt is elbukik egy, amott is elbukik egy; de ki törődik
               azzal? Csak előre! Az ember küzd, vergődik, kapaszkodik, csuszik-mászik, csakhogy
               előbbre jusson. Ki az egészségét, ki a boldogságát, ki a becsületét hagyja ott a
               versenytéren, csakhogy megelőzze a másikat. Rongyokban szakadozik le rólunk a
               jellem, melyről naiv lelkek azt hiszik, hogy pánczél a férfinak s eldobunk minden
               fölösleges terhet, a szivet, a lelkiismeretet. Csak előre, előre!</p>
				<p>A tespedésnek vége. Mindenki mozog, mindenki rohan, mindenki megérti a kor intő
               szavát. Előre!</p>
				<p>Dózsa Kálmán is megérti, a ki csak vidéki ügyvéd egy kis városban, ismeretlen és
               jelentéktelen ember, de szeretne gazdag és hatalmas, hires és tekintélyes férfi
               lenni.</p>
				<p>Ugyan ki ne szeretne az lenni? Főkép ha olyan kedves, csinos kis felesége van, a ki
               mindig azt trombitálja a fülébe, a ki buzditja, lelkesiti, nem hagyja ellankadni s
               enyelegve, csókolózva serkenti:</p>
				<p>- Ne maradjunk itt, kedves. Ne maradjunk tovább.</p>
				<p>Milyen más élet vár reájuk a fővárosban. Mennyi remény, mennyi kilátás! Lám Morvayék
               is fölmentek s Morvay most dusgazdag ügyvéd oda fenn, háromemeletes háza van, uri
               fogata s bizonyosan megválasztják képviselőnek legközelebb. Simonék is fölmentek és
               nekik is van most már háromemeletes házuk, nagy ebédeket adnak, miniszterek is járnak
               hozzájuk s az a hire, hogy Simon Endre nem sokára osztálytanácsos lesz az
               igazságügyminisztériumban.</p>
				<p>Oda, oda a fővárosba, oda kell nekik is fölsietni. Ott a bőség szaruja, a melyből
               gazdagság, rang, kitüntetés ömlik, csak rázni kell. Miért penészedének meg itt a
               vidéken, elfelejtve, ismeretlen homályban, nyáron a kis kertben üldögélve a hernyós
               fák alatt, a saláta és uborka közt, harisnyát kötve, vagy a vámosi kölcsönkönyvtár
               bemocskolt regényeit olvasgatva, télen kinézegetve az ablakon a feneketlen
               sártengerre, vagy a térdig érő hóra és esténkint várva, mig Kálmán hazabotorkál a
               füstös kaszinóból, hol a járásbiró meg a tiszteletes ur társaságában preferánczczal
               ölik az időt?</p>
				<p>Hát élet ez igy? Ezek a csöndes unalomban lemorzsolódó napok? Néha egy-egy névnap, a
               hol az a mulatság, hogy az urak leiszszák magukat, az asszonyok pedig a paradicsom
               befőzéséről s a rossz cselédekről beszélgetnek: mig a kis Dózsáné képzeletében idáig
               cseng a főváros pezsgő életének zaja s sziporkázik csábitó fénye. Oda, oda, ott az
               élet, ott a szerencse, ott a boldogság.</p>
				<p>Dózsa Kálmán kissé haboz ugyan, mert itthon becsületesen megélhetnek, semmiben hiányt
               nem szenvednek, a saját házukban laknak s ott fent, ki tudja, hogy folyik majd a
               dolguk. Az édes anyja is tartóztatja:</p>
				<p>- Lásd, fiam, minek mennél idegenek közé?</p>
				<p>De a kis menyecske biztató szava elnyomja az édes anya aggódó intését. Már ugyan
               miért ne mennének? Mások is elmentek s boldogultak; miért ne boldogulnának ők is?
               Lesz nekik protekcziójuk is. Ott van Kertész Flóris bácsi, a kuriai biró, a kis
               menyecske nagybátyja.</p>
				<p>A kuriai biró emlegetése még az öreg Dózsánét is elhallgattatja, a ki csak egy
               kálvinista papnak az özvegye s bizonyára keveset ért a világ dolgaihoz. Neki csak
               abban telt el az élete, hogy boldogult urával takarékoskodtak, gazdálkodtak,
               tisztességesen fölnevelték a fiukat s egy kis földecskét is szereztek maguknak, házat
               is épitettek, a hol most az özvegy asszony lakik, a fiával meg a menyével; azok elől
               a szép háromszobás lakásban, ő meg hátul egy kis szobácskában; de az neki elég.</p>
				<p>Nem érti, hogy miért kivánkoznak el innen a menye, meg a fia; ők a boldogult urával
               sohasem kivánkoztak el. Olyan nyugodalmasan élhet itt az ember, mindene terem, a mi
               csak a házhoz kell, télire zöldség, gyümölcs, kukoricza, krumpli, minden bőven,
               nyáron azok a felséges dinnyék, melyeknek a magját még a boldogult nagytiszteletü ur
               szerezte. Ő oltotta be ezeket a körtefákat, almafákat is.</p>
				<p>- Már én, édes gyermekeim, nem megyek innen, ha ti elmentek is - jelentette ki az
               öreg asszony.</p>
				<p>De nem tartóztatja tovább a fiát, ha csakugyan olyan szerencse vár reá odafent. Igaz,
               hogy itt nincsenek olyan nagy pörök, a mikért mindjárt ezresekkel fizetik az
               ügyvédet; kuriai biró nagybácsi sincs, a ki pártfogása alá vegye Kálmánt. Ha odafent
               olyan jó dolguk lesz, ám menjenek. Szomoru szivvel ereszti őket utnak, de hát
               elereszti.</p>
				<p>- Én majd rendben tartok itthon mindent, hogy majd ha visszatértek, mindent ugy
               találjatok, a hogy elhagytátok.</p>
				<p>A kis menyecskének villognak a szemei. Hogy ők ide visszatérjenek? Micsoda gondolat?
               Szeretné, ha szárnyai volnának, hogy már repülhetne. Neki oly lassu ez a készülődés.
               Mit akar a mama azzal a sok limlommal? Az ócska butorokkal? Hogy azt mind fölvigyék?
               Ugyan, ugyan. Itt jók voltak, de ott fenn más butor kell nekik. Csak nem állithatják
               azt a kopott, tintafoltos vén iróasztalt, mely még atyjáról maradt Kálmánra,
               Budapesten az irodába, a hová előkelő kliensek fognak jönni? Sem ezt a szalon
               garniturát nem vihetik föl, melyen már látszanak a vizes köpönyegek nyomai.</p>
				<p>Az öreg asszony fejét csóválja. Ugy rémlik neki, hogy ez az átköltözködés nagyon
               sokba fog kerülni. A nászura, a ki kijött Vámosról, hol törvényszéki biró, arról is
               beszél, hogy legalább egy pár ezer forint kell az ügyvédség megkezdéséhez Budapesten,
               mert hát ott nem lehet azt mondani, a mit itt a zsidóknak meg a szegény parasztoknak,
               hogy:</p>
				<p>- Kérek előleget a bélyegekre.</p>
				<p>Bizony oda kell egy kis pénz, ezer forint vagy kétezer meg sem kottyan. Ő adna
               szivesen, ha neki volna ez idő szerint. De ennek az adakozó hajlamu apának soha
               sincs, mikor kellene. Igy hát megint csak az özvegy nagytiszteletü asszonynak kell
               előállni. Neki van négyezer forint félretett pénzecskéje a takarékpénztárban; azt
               kiveszik s azzal és az anyai áldással indulnak utra.</p>
				<p>A szerető anyai sziv áldásával, mely gyöngéd és forró s melynél nincs igazabb semmi e
               világon.</p>
				<p>A törvényszéki biró ur is megáldja őket, megigéri, hogy nemsokára meglátogatja és
               lelkökre köti:</p>
				<p>- Flóris bácsit fölkeressétek.</p>
				<p>Egy kuriai biró nagy hasznára lehet fiatal kezdő ügyvédnek:</p>
				<p>- Tudjátok, a rokoni összeköttetés... A kliensek értesülnek ám az efféléről. Okos
               ember nem rejti a világosságot a véka alá.</p>
				<p>A bölcs apa, ha egyébbel nem szolgálhat, de jó tanácscsal szolgál a leányának és
               vejének.</p>
				<p>- A lelkemet is odaadnám értetek - magyarázza nekik - de tudjátok, hogy a
               körülmények...</p>
				<p>Persze, hogy tudják. Azok az átkozott körülmények! Még két leány van otthon, a kiket
               férjhez kell adni s a fiu is most szolgálja az önkéntes évét a katonaságnál és a biró
               urnak sincs soha szerencséje sem a tarokkban, sem a pikétben.</p>
				<p>- Flóris bácsinak mondjátok meg...</p>
				<p>De hirtelen félbeszakitja, a mit mondani akart. Nem, ezt mégis jobb lesz nem bizni a
               gyerekekre. Majd inkább levelet ir. Mondják csak azt Piroska és Kálmán, hogy apa
               tisztelteti Flóris bácsit és nemsokára tiszteletét teszi nála.</p>
				<p>A bucsu-lakomára megjelent az egész kis mezőváros intelligencziája. A pap három
               pohárköszöntőt mondott, mert háromszor iszik a magyar. A járásbiró, mint gavallér
               ember, saját kertjéből való rózsabokrétával kedveskedett a távozó kis menyecskének.
               Az öreg adópénztárnok egészen elérzékenyült és dadogott. Eszébe jutott, hogy ő még a
               térdein lovagoltatta, mint kis fiut, Kálmánt s hányszor csinált neki
               papiros-sárkányt. Igazán nem kellene elmennie, nem kellene itt hagyni őket.</p>
				<p>A vén Kata, a ki éppen akkor hordta körül a libapecsenyét, bőgve ment ki a konyhába.
               Az özvegy nagytiszteletü asszony nem győzte a szemeit törülgetni. A Bodri kutya,
               mintha sejtette volna, hogy mi készül itt, nyugtalan futkosott ide-oda, szaglászott s
               egyre nyalogatta a Kálmán kezét.</p>
				<p>A fiatal ügyvéd nem gondolta, hogy ily nehéz lesz az elválás. Szinte szeretett volna
               mindent kicsomagolni s azt mondani:</p>
				<p>- Nem megyek, itt maradok köztetek, a hol mindenki szeret, a hol még ez a Bodri kutya
               is busulni fog utánam.</p>
				<p>De mit mondott volna Piroska? Nem nézte volna le a gyáva, ingatag embert, a ki nem
               mer kiszállni a sikra, hol gazdagság és dicsőség terem? Már most is mintha valami
               gunyos pillantást látna megvillanni szemeiben. Hát Isten nevében csak előre.</p>
			</div>
			<div type="chapter">
				<head>II.</head>
				<p>A nyár vége felé járt, mikor Dózsáék felköltöztek. Az előkelő világ még nem tért
               vissza nyaraló helyeiről, de a kuriai biró nagybácsi már haza jött a fürdőből.</p>
				<p>Az Erzsébetváros egyik szük utczájában, piszkos, ócska háznak a harmadik emeletén
               találták meg ő méltóságát, Dózsáék nem kis csodálkozására.</p>
				<p>Egy bekötött fejü, szurtos vén gazdasszony nyitotta ki az előszoba ajtaját.</p>
				<p>- Mi tetszik? - kérdezte zsémbesen.</p>
				<p>- Itthon van a méltóságos ur? - szólt a belépő fiatal ur.</p>
				<p>- Nem tudom, - felelt a boszus vén asszony.</p>
				<p>Most a fiatal nő szólalt meg csengő, vidám hangján:</p>
				<p>- Hát nem ismer már meg, Zsuzsi néni?</p>
				<p>- A bizony lelkem, csakugyan a Piroska kisasszony! - szólt az öreg gazdasszony
               valamivel nyájasabban.</p>
				<p>De savanyu nyájasság volt az azért.</p>
				<p>- Hallottuk, hogy férjhez ment. De a méltósága nem mehetett le a lakadalmára. Mert a
               sok dolog, tetszik tudni, meg a csuz is olyankor, őszszel kinozza legjobban és az
               utazás mindjárt megárt neki... Ej, hát csakugyan férjhez tetszett menni...? S ez a
               fiatal ur bizonyosan a férje... No a méltósága nagyon fog örülni. Mindjárt
               bejelentem.</p>
				<p>S becsoszogott, aztán megint kijött hozzájok.</p>
				<p>- Csak tessék, a méltósága várja.</p>
				<p>Egy ócska, rozzant butorokkal, melyek ugy látszott, mintha a zsibvásárról kerültek
               volna ide, tele rakott nagy szobában, kopott bőr támlásszékben ült egy öreg ember,
               zöld védő ernyővel a szeme fölött, ki a mint beléptek, fölállt s nem valami nagy
               szivességgel megölelte őket.</p>
				<p>- Hát itt vagytok? Üljetek le. Mit csináltok ide fenn?</p>
				<p>Piroska akkor elmondta, hogy felköltöztek, a férje itt akar ügyvédkedni a fővárosban.
               S Kálmán hozzá tette, hogy ő méltósága pártfogását is kérik.</p>
				<p>Az öreg ur gyanakodva nézte őket:</p>
				<p>- Az én pártfogásomat? Mit használ ilyen szegény öreg ember pártfogása? Magamon sem
               tudok segitni. Beteges öreg ember vagyok, a kit maholnap nyugalomba küldenek. A
               szemeim is romlanak. A lábam, no azon már nem segit semmi. Pedig mennyi pénzbe
               kerülnek a doktorok, a fürdő, a patika. Igazán koldusbotra jut az ember vén korában.
               Maholnap be kell érnem a nyugdijjal. Azzal a nyomoruságos nyugdíjjal. Az embernek
               annyi a baja s nagyon örülnék, ha Tóni, már mint az atyád, megküldené azt a hatszáz
               forintot, a mit a te kelengyédre kért.</p>
				<p>A Piroska arcza lángba borult s Kálmán nyugtalan izgett-mozgott:</p>
				<p>- Köszönettel meg fogjuk fizetni - tört ki belőle a büszkeség.</p>
				<p>Felesége szemrehányó pillantást vetett reá, ő méltósága azonban sokkal nyájasabb lett
               egyszerre.</p>
				<p>- Nem azért mondtam, édes öcsém, de az ilyen beteges, öreg ember igazán nem tudja
               sokszor, honnan vegye a pénzt. Nehéz idő ez nagyon, minden drágul, az embernek össze
               kell huzni magát.</p>
				<p>A fukar agglegény ugy jajveszékelt, mintha nem volna már miből élnie. A vén
               gazdasszony pedig be-bekukkantott az ajtón, mintha ellenőrizni akarná, vajjon a
               méltóságos ur nem követ-e el valami gyarlóságot, valami meggondolatlanságot, a mi az
               ilyen gyámoltalan öreg embereknél megeshetik, a kikre mindig vigyázni kell, hogy a
               pénzt ne pocsékolják.</p>
				<p>Bezzeg nyög a hatszáz forintja miatt most is; de akkor nem kérdezte meg a hű
               gazdasszonyát:</p>
				<p>- Zsuzsi, mit gondolsz, küldjek én pénzt a Tóni öcsémnek?</p>
				<p>Nem, hanem csak belenyult a fiókba és suttyomban hamar postára adta azt a tenger
               pénzt. Na hiszen csak várja, hogy Tóni öcscse megküldi azt valaha!</p>
				<p>Erős a gyanuja a vén gazdasszonynak, hogy ezek itt megint pénzért járnak. Mert hiszen
               mi egyébért jönnének a rokonok ilyen öreg emberhez? Dul-ful magában oda künn s
               szeretné, ha már elpusztulna ez a látogató pár. Mit csinálhatnak oly sokáig ott
               benn?</p>
				<p>Végre mégis csak elmentek s akkor, egész képéből kikelve, berohan a méltóságos
               urhoz:</p>
				<p>- Na, mennyit csikartak ki?</p>
				<p>A méltóságos ur nem érti meg mindjárt.</p>
				<p>- Kicsoda?</p>
				<p>- No hát azok a drágalátos rokonai.</p>
				<p>Ő méltósága boszankodva szólt oda:</p>
				<p>- Befoghatnád a szájadat, Zsuzsi. Nem szeretem az ilyen beszédet.</p>
				<p>De ugy látszott, az ő méltósága szava nem sokat használt.</p>
				<p>- Befogjam a szájamat? Persze, hogy befogjam. Hát én nem bánom, ha a méltósága nem
               bánja, nem én, akár a szegények házába juthat énmiattam; ugy is az lesz a vége az
               ilyen pazarlásnak. Takarékoskodhatom én akármennyit, kuporgathatom a krajczárokat, ha
               a méltósága tele marokkal szórja ki a pénzét az ablakon.</p>
				<p>- Hallgass, te bolond - csittitja ő méltósága. - Nem kértek semmit, még a hatszáz
               forintot is megadják, azt igérték.</p>
				<p>- Ne higyjen nekik a méltósága, - ijesztgette a gazdasszony; - rá akarják szedni a
               méltóságát. Hiszen ismerhetné már őket a méltósága. Ha megadják, sem teszik egyébért,
               csakhogy ujra kérhessenek, többet kérhessenek.</p>
				<p>Ő méltósága egy darabig forgatja a dolgot gyanakodó elméjében. Hátha Zsuzsinak igaza
               lehet? Eddig mindig csak kéregettek a rokonok. Mintha az ő kis fizetése a Dárius
               kincse volna, a miből jobbra, balra osztogathat. De többé nem cselekszi.</p>
				<p>- Nem ám! - gunyolódott a vén cseléd, - ha meg tudná állni.</p>
				<p>- Megállom, - erősitette ő méltósága; - csak te vigyázz s ne ereszd be őket
               hozzám.</p>
			</div>
			<div type="chapter">
				<head>III.</head>
				<p>Már majd három hónap óta voltak Dózsáék a fővárosban. A köruton vettek lakást s
               fényesen berendezték. Simon Endréék segitettek nekik ebben a nagy munkában.</p>
				<p>- Barátom, mutatni kell az embereknek, mindenek felett mutatni, - magyarázta Simon
               Endre.</p>
				<p>S mindent ugy szemeltek ki, hogy mutasson.</p>
				<p>Simonné ő nagysága sokat adott a stilszerüségre is. Dózsáék nem értették egész
               világosan a dolgot, de az mindegy, legyen hát stilszerü. Simonné ő nagysága a barokk
               stilt ajánlotta, az a legujabb divat. A butorkereskedő aztán mutatott egy remek
               szalon-berendezést. A mult héten éppen ilyet adott el báró Felvinczyéknek.</p>
				<p>- De hiszen szalon-butor nem kell nekünk, - vélte Dózsa Kálmán, - elhoztuk a tiedet,
               Piroska, az még egész uj.</p>
				<p>Piroska türelmetlenül hallgatta férje okoskodását. Elhozták? Persze, hogy elhozták,
               ámbár nem kellett volna, jobb lett volna, ha ott hagyják. Neki soha sem tetszett az a
               vörös gyapju bársony, kávéházba való az, de nem szólt, mert az apa izlése volt s
               olcsón jutott hozzá apa. Most azonban csak nem gondolja Kálmán, hogy az jó lesz
               Budapesten is?</p>
				<p>Arcza kigyult, mert restelte a dolgot barátnéja előtt. Istenem! milyen fényes volt a
               Simonék szalon-butorzata! Három egymásba nyiló terem. Ő meg csak egyet akar ezzel a
               szép barokk butorral s Kálmán megtagadná tőle azt is.</p>
				<p>- Menjen maga rossz ember, - szólt Simonné.</p>
				<p>S igazán, ha akarna, sem lehetne tovább ellenkezni Dózsa Kálmánnak, mert az elegáns,
               szép Simonné már alkudozásba bocsátkozott a butorkereskedővel. Hát, hogy az a
               szalon-butor?</p>
				<p>- Csak ezerkétszáz forint, - felelt a kereskedő oly hangon, mintha valami rendkivüli
               szivességet akarna tenni, - igazán csak a nagyságos asszony kedvéért s mivelhogy
               először van szerencsém ő nagyságaikhoz.</p>
				<p>Dózsa Kálmán aggódva tekintett körül. Még a könnyüvérü Piroska is megdöbbent.
               Ezerkétszáz forint! Hisz az rengeteg pénz.</p>
				<p>Simonné leolvasta arczukról a zavart. A butorkereskedő szerényen mosolygott s olcsóbb
               butorokat kezdett mutogatni. De most már Piroskának egy sem tetszett. Fitymálva
               haladt el mellettük s vissza-vissza tekintgetett az ezerkétszáz forintosra.</p>
				<p>Simonné segitni akart rajtuk és odasugta rokonának:</p>
				<p>- Hisz nem kell azt mindjárt kifizetni. Felét kifizetitek vagy egyharmadát, a
               többiről váltót adtok. A férjem is aláirja, szivesen megteszi s aztán rendben lesz a
               dolog. Fizetitek, mikor tetszik, mikor tudjátok.</p>
				<p>Piroska hálás pillantást vetett barátnéjára.</p>
				<p>- Milyen jó vagy te, Lilla!</p>
				<p>Félrevonták egy perczre a Piroska férjét is tanácskozni. Dózsa Kálmán azonban borzad
               a váltóktól. A vidéki ember borzadása az, a ki nem ismeri még a nagyvilági életet s
               csak a maga szük kis világában élt dermedten, mint a selyemhernyó gubójában. Az
               asszonyka hiába integet neki a szemével, hiába rángatja a kabátja ujját, Dózsa Kálmán
               nem akar tudni semmit sem a váltóról, ő készpénzzel fizet.</p>
				<p>A hölgyek nem makacskodnak, ők nem bánják, tessék. A butorkereskedő alázatosan
               hajlong s véleményében igen előkelő rangot foglal el a fiatal pár, kik mindent
               készpénzzel fizetnek. Nagyon gazdagok lehetnek. Felvinczy báróék sem fizettek ki
               mindent s ezek mindent az utolsó krajczárig.</p>
				<p>Pár forint hiján háromezret hagytak ott s mikor haza értek, a kis menyecske
               pirongatni kezdte az urát:</p>
				<p>- Kissé takarékosabban kell bánni a pénzzel, Kálmán.</p>
				<p>A férj csodálkozva tekintett rá:</p>
				<p>- De hiszen nem te akartad...?</p>
				<p>- Persze, hogy én akartam, - viszonzá az asszonyka, de azt nem akartam, hogy mindent
               kifizess. Azt sem akartam, hogy Flóris bácsinak megadd azt a hatszáz forintot. Minek?
               Hogy a gazdasszonyának még több legyen mit ellopni?</p>
				<p>- De lelkem, ha tartoztunk vele.</p>
				<p>- Hát aztán? Nem perelt. Jaj, milyen pedáns vagy te!</p>
				<p>Dózsa Kálmánnak magának is ugy rémlik, mintha néha igazán nagyon pedáns volna.
               Mindjárt az első kliensét, ki a fővárosban hozzá jött, elriasztotta:</p>
				<p>- Kérem, hisz ez világos csalás, ezt én nem vállalom el.</p>
				<p>A kereskedő, kinek abban a házban volt lent boltja, s ki azt hitte, hogy az ilyen
               kezdő fiatal ügyvéd örömest kap akármin, savanyu képpel huzódott vissza:</p>
				<p>- Ugy? Hát nem tetszik elvállalni? No majd lesz, a ki elvállalja.</p>
				<p>Jó darabig nem jön aztán semmi kliens. Csak várja, várja Dózsa Kálmán, de nem
               jönnek.</p>
				<p>Üresen áll a nagy iroda, a fal körül végigrakott székekkel, közepén hosszu asztallal,
               mely mellett körmeit faragcsálja s lófejeket rajzolgat a papiroson két fiatal segéd.
               Bent a belső szobában a pompás faragott nagy iróasztalnál ül maga az ügyvéd ur. Nem
               faragcsálja ugyan a körmeit, lófejeket sem rajzol, de semmivel sincs több dolga, mint
               annak a két fiatal urnak ott kint.</p>
				<p>Néha ide vetődik egy-egy földi hazulról, kinek valami ügyes-bajos dolga van
               Budapesten. De azok is többnyire csak beszélgetni jönnek. Üzeneteket hoznak hazulról,
               hogy ez is tisztelteti, meg az is tisztelteti. A nagytiszteletü asszony igen szomoru,
               mióta eljöttek. A járásbiró ur nem preferánczozik már a kaszinóban, most egy vizslát
               kapott s azt mondja, hogy vadászni fog. Az adópénztárnoknak kihullt a két első foga
               és most olyan selypitve beszél, a szakállát is meghagyta, nem borotválja már; egész
               ősz, öreg ember. Tudja Isten, nincs jó kedve már senkinek, mióta el tetszett
               jönni.</p>
				<p>Dózsa Kálmán ugy érzi, mintha az ő jókedvének is vége volna, mióta eljött. Bezzeg nem
               danolt még, mióta fenn van, mint otthon, mikor kedvök kerekedett s rágyujtottak egy
               nótára. Még a járásbiró is, de még az öreg adópénztárnok is fujta velök, a hogy
               tudta.</p>
				<p>Itt olyan szárnyaszegetten gubbaszt az iróasztalánál, vagy sétálni kell Piroskával s
               nem érti, hogy mi a mulatság ebben a lézengésben az utczákon, a mikor jobbról is,
               balról is beleütközik az ember valakibe a tolakodó sokaság közt.</p>
				<p>Olykor elmennek Simon Endréékhez s hallgatja a Simon Endre dicsekvését, ki mindent
               tud, mindenben részt vesz, minden nevezetes emberrel jó barátságban van, csakhogy még
               egyet sem látott náluk Dózsa Kálmán.</p>
				<p>- De hiszen még nincs itt a szezon, még nem jött el a társasélet ideje, magyarázza
               neki Piroska; majd akkor meglátod.</p>
				<p>Akkor az ő életök is vidámabb lesz. Mert hiszen az nem nagy mulatság, mindig csak a
               boltok kirakatait nézegetni, azt végre Piroska is elismeri. De majd ha megismerkednek
               a társasággal, ha eljönnek a zsurok, a piknikek, a bálok...</p>
				<p>- No hiszen csak éppen egybe, kettőbe megyünk el, - siet kijelenteni Piroska, a mint
               látja, hogy huzódnak össze a ránczok a Kálmán homlokán - csak éppen azért, hogy
               lássanak bennünket, hogy a nevünket emlegessék, hogy egy kis ismeretséget
               szerezzünk. Igazán csak temiattad.</p>
				<p>Dózsa Kálmán nem panaszkodhatik. Kis felesége csak ő érte akar tenni mindent, csak az
               ő előmeneteléért. Hiába, ismeretség nélkül semmi sem megy. Simonék is csak ugy
               haladhattak előre. Kéz kezet mos. Az ember nem huzódhatik a barlangjába mint a
               medve.</p>
				<p>Valóban nem, Dózsa Kálmán érzi azt. Már hirdette magát az ujságokban is, de az nem
               sokat ér. Csak egy-két szegényebb fajta kliens jön arra a hirdetésre, olyan, a ki
               gondolja: no, ennek az ügyvédnek nincs praxisa, ez olcsón fog dolgozni, félig-meddig
               ingyen, Isten nevében.</p>
				<p>Hallotta, hogy fiatal kollégák, kiknek még nincsenek klienseik, eljárnak a
               kávéházakba, ott kötnek ismeretségeket, ugy fogdossák a klienst; de az ilyen
               hajszáért kár volt elhagyni szülőföldjét, a hol tisztességesen, gond nélkül
               megélhetett.</p>
				<p>Most lenyomják a gondok s aggódva tekint a jövő elé. A pénz, a mit magával hozott,
               már fogyatékán van. Négyezer forint az édes anyjától, másfél ezer forintnál több a
               saját pénzök. Repül itt a pénz, mintha szárnya volna. Maholnap elfogy az a kis
               maradék: mit csinálnak aztán?</p>
				<p>Nagy elcsüggedés száll a fiatal ügyvéd lelkére. Ugy érzi, mintha ő nem volna erre a
               nehéz küzködésre, erre a kemény versenyre alkotva. Mintha ereje megbénulna már itt a
               versenyfutás kezdetén. Nem bizik magában.</p>
				<p>- De hát mások is csak igy kezdték, - biztatja a kis felesége.</p>
				<p>Az az ő támasza, bátoritó nemtője. Soha még oly gyöngéd nem volt, soha még oly kedves
               nem volt, mint most. Az ő kis fejecskéjében minden máskép tükröződik, mint a férje
               nagy buksi fejében. Ő nem lát semmi okot aggodalomra.</p>
				<p>- No bizony, hát irsz a mamának s küld még kétezer forintot vagy hármat is.</p>
				<p>- De honnan?</p>
				<p>- Honnan?</p>
				<p>A kis menyecske szinte boszus lesz erre a gyámoltalan emberre:</p>
				<p>- Hát kap a takarékpénztárból. Vagy eladhatja a jövő évi termést is. Mások is ugy
               tesznek, ha pénzre van szükségük.</p>
				<p>- Piroska, Piroska! - feddi a férje.</p>
				<p>De Piroska nem ismeri el, hogy valami helytelent mondott volna. A szülőknek
               kötelessége gyermekeiket segitni. Apa is megtenné, ha volna neki háza vagy
               földje.</p>
				<p>- Hiszen a mit kérünk, az csak befektetés. Te, te, te csacsikám!</p>
				<p>S ölébe ugrik a férjének és összecsókolja. Neki nincsenek aggodalmai. Ő oly merész
               terveket forgat a fejében és oly boldog, hogy szeretné, körültánczolni a szobát. Az ő
               barokk szalon-butora az valami gyönyörüség. Pedig olcsó volt. Lilla is mondja, hogy
               nagyon olcsó volt.</p>
				<p>- Majd meglátod, hogy mindenkinek tetszeni fog, mert lámpavilág mellett még szebb
               mint nappal. És ha télen majd társaság lesz nálunk... Mit bámulsz ugy reám? Hiszen
               csak adunk néha egy-egy vacsorát. Egy-egy estére meghivjuk jó ismerőseinket... És
               látod, ez kitünő gondolat volt, hogy a te dolgozó-szobád itt legyen mindjárt a szalon
               mellett. Olyankor, ha társaságot várunk, kiviszszük az iróasztalodat meg azt a
               könyves-polczot s ez lesz a kisebbik szalon. Azért állitottam ide a vörös bársony
               garniturát. Látod, hogy gondoskodtam mindenről. Még arra is gondoltam, hogy a mama
               minő kitűnő sonkákat fog nekünk küldeni... De ne füstöld be nagyon a szobádat, ha már
               szalonnak használjuk, mert a szivarfüstöt nem szereti mindenki.</p>
				<p>Igy csevegett a fiatal asszonyka, vidáman, gondtalan s szinte ragyogtak a szemei,
               azok a gyönyörü nevető szemek. Férje nem szakitotta félbe csicsergését, csak magába
               mélyedve töprengett.</p>
				<p>Édes anyja képét látta a távolból s mintha hallotta volna hivogató szavát a
               messzeségen át. De hát visszatérhet-e igy, kudarczczal, szégyenszemre, hogy
               kinevessék? Meghátráljon gyáván mindjárt a próbálkozás kezdetén?</p>
				<p>Elveszitse minden bátorságát azért, mert a sült galamb nem repült be mindjárt a
               száján? Hogy gúnyolnák otthon: ni a pipogya, a ki fölment nagy hetykén s haza szaladt
               már két hónap mulva, csak a pénzét verte el ostobán.</p>
			</div>
			<div type="chapter">
				<head>IV.</head>
				<p>A Simon Endréék napja a szerda, nagy társaság van ott akkor este mindig.</p>
				<p>Az előszoba hosszu fogassora már tele van aggatva téli kabátokkal, női köpenyekkel,
               kalapokkal, mikor Dózsáék megérkeztek.</p>
				<p>A libériás inas leszedi róluk a felöltőket. Az asszonyka egy pillantást vet a
               tükörbe, a puderozóval gyorsan végigsimitja arczát, haján igazgat valamit,
               meghuzogatja a ruhaderekat, a keztyün is ránt egyet-kettőt, hogy jobban megfeszüljön
               kezén, aztán belépnek a szalonba, hol már zsibongó társaságot találnak, de csupa
               idegent.</p>
				<p>Egy-két férfi kellemesen meglepetve tekint oda a csinos, fiatal asszonyra, kinek
               arcza oly üde, mintha most jött volna faluról. A nők az öltözetét mustrálják. Nagyon
               gazdag és föltünő. Valami vidéki lesz, a ki azt hiszi, hogy a zsurokon is ugy kell
               öltözni, mintha bálba menne.</p>
				<p>A háziur, a ki ott áll az ajtónál, kezet szorit velök, de csak ugy futólag, mert a
               gondolata egyebütt jár. Valakit vár ma, valami nagyon előkelő férfit, kinek a
               megjelenése fényt fog hozni a Simonék szalonjára.</p>
				<p>Néhány szót már el is ejtett, hogy vár valakit s a jelenlevők mind idegesen várják és
               suttognak egymás közt:</p>
				<p>- Vajjon ki lesz? A miniszter?</p>
				<p>Mert már egyszer megfordult e termekben a kegyelmes ur. Nem mesebeszéd, valóban
               megfordult. Csak néhány perczig maradt ugyan ott s többé nem jött el; de az
               mindegy, az exczellencziás urak maradandó fényes nyomot hagynak magok után s az
               ilyen nevezetes esemény sokáig él az emberek emlékezetében. Olvasták akkor az
               ujságokban is.</p>
				<p>De annak már több mint egy éve s az emberek végre felejtenek. A kegyelmes ur is
               felejt; az is ember. Elfelejtkezik erről az ő legbuzgóbb korteséről, a ki annyit
               fáradott, hogy ő exczellencziáját képviselővé válaszszák, mert ez a sok bugris, ezek
               a szatócsok, suszterek, korcsmárosok nem igen akarták, ezeknek a magok fajtája
               kellett volna, valami dusgazdag pékmester.</p>
				<p>Mennyit lótott-futott akkor Simon Endre, milyen hatalmas beszédeket tartott, hogy
               lelkesitette a polgárságot: vásárcsarnokot kapunk, uj főreáliskolát kapunk, a
               bakancsok szállitásánál is tekintetbe fogják venni, ki szavazott ő
               exczellencziájára.</p>
				<p>Bezzeg szorongatta akkor a kegyelmes ur a Simon Endre kezét s cseppet sem habozott,
               mikor Simon Endre, a ki nem esett ám a feje lágyára, igy szólt:</p>
				<p>- Nagyon megtisztelve érezném magamat, kegyelmes uram, ha szerény házamat kitüntetni
               kegyeskednék.</p>
				<p>Bezzeg nem mondta akkor ő exczellencziája, hogy:</p>
				<p>- Micsoda szemtelenség?</p>
				<p>Hanem nagyon nyájas volt, nagyon szives volt s holmi afféléről is beszélt, hogy
               reményli, jövőben gyakrabban fognak találkozni és talán együtt is működhetnek a
               közügyek terén.</p>
				<p>Igy mondta, igen, igen; együtt működhetnek, igy mondta. Simon Endre jól emlékszik rá
               s fogait csikorgatja, valahányszor eszébe jut. Hát nem azt kellett ebből
               következtetnie, hogy valami osztálytanácsosság a minisztériumban vagy talán
               képviselőség, szóval valami efféle vár reá?</p>
				<p>Hát szabad egy miniszternek igy játszani a szavával s mikor aztán emlékeztetni akarja
               az ember ő nagyméltóságát, akkor ugy tenni, mintha semmiről semmit sem tudna?</p>
				<p>S ugyan miért? Holmi rongyos zászlók miatt? Mert az a nyomorult Weinberger nem akart
               várni s a miniszternél szemtelenkedett a számlájával. Hát dobatta volna ki a
               kegyelmes ur, de ne idegenedett volna el ilyen haszontalanság miatt a leghivebb
               emberétől.</p>
				<p>Csak nem gondolja a kegyelmes ur, hogy Simon Endre zsebre akarta vágni a zászlók
               árát?</p>
				<p>- Kérem, kérem, - mentegetőzött a miniszter.</p>
				<p>De Simon Endre azóta hiába futkároz a minisztériumba s hiába zaklatja ő
               nagyméltóságát meg az államtitkárt, a ki szintén tudhatja, mit tett ő a kegyelmes
               urért. De mind hiába. Azóta fölállitották a szabadalmi tanácsot is, a közigazgatási
               biróságot is, a minisztériumban is üresedett hely s reá még sem gondolnak soha.
               Méltatlanság, czudarság!</p>
				<p>Még türi, még remél, de vigyázzanak, mert egyszer el fog fogyni a türelme. A mennyi
               kompromittáló adatot tud ő annak a választásnak a történetéből, ha egyszer
               kitálalja, az lesz majd a botrány.</p>
				<p>Ezek a keserü gondolatok motoznak fejében, a mint nyájas mosoly alá rejtve
               türelmetlenségét, ott várakozik most szalonjában s barátságos szavakat vált és kezet
               szorit minden érkezővel.</p>
				<p>Ő nagysága, a gömbölyded, kissé hizásra hajló, szép háziasszony szintén csupa
               nyájasság. Bemutatja Dózsa Kálmánt a körülte levőknek.</p>
				<p>Az a társaság szine-java. Egy kiborotvált állu, monoklis ur, kiről azt hinné az
               ember, hogy államtitkár, de kisül, hogy csak egy pénzintézet vezérigazgatója, nem is
               valami elsőrendüség, mindamellett ugy látszik, mintha körülte forogna az egész világ;
               két már nem igen fiatal s meglehetősen szürkülő képviselő, kik az asszonyokkal
               szeleskednek és közben-közben a vezérigazgató urnak is udvarolnak egy kicsit; egy
               puffadt, vörösképü asszonyság, ki a divánon ül a háziasszony mellett s kit
               méltóságos asszonynak szólitanak. Három leánya a másik szobában hallgatja néhány
               léhütő urfi elmésségét, kik a kisasszonyoknak a »Századvégi leányokat« magyarázzák, a
               hogy Prévost megirta.</p>
				<p>Egy hosszuhaju, nyurga fiatal ember leül a zongorához s veri, a hogy csak birja
               hosszu ujjaival. Isten csodája, hogy össze nem törnek a billentyük is, meg az ujjai
               is. Senki sem érti, hogy mit játszik s mindenfelé csevegnek, zsibongnak; de mikor
               bevégződött s a háziasszony tudtul adja, hogy a fiatal zeneszerző saját szerzeményét
               adta elő, mindenki el van ragadtatva.</p>
				<p>Egy ujságiró is van a társaságban; mindenki feléje fordul, az ő véleményét akarják
               hallani. S a pelyhes állu orákulum kijelenti, hogy:</p>
				<p>- Igen kedves.</p>
				<p>Ez azonban nem akadályozza abban, hogy később, mikor innen majd elmegy, oda ne
               módositsa a véleményét, hogy:</p>
				<p>- Milyen barom!</p>
				<p>Egy fiatal leány megszólit egy tekintélyes öreg urat, a kit akkor látott először s a
               kiről nem is tudja, hogy kicsoda:</p>
				<p>- Hát maga mit gondol?</p>
				<p>A puffadt, vörösképü méltóságos asszony kitekint a leányaihoz a másik szobába, hogy
               mit csinálnak.</p>
				<p>- Irodalommal foglalkozunk, méltóságos asszonyom, - felelnek az urfiak.</p>
				<p>Dózsa Kálmán egy nagyon beszédes hölgy mellé jutott, a ki bejárta fél Európát, csak
               azt nem vehetni ki a beszédéből, hogy milyen minőségben. Grófokról, bárókról beszél,
               a kikkel együtt volt itt meg amott, de ő maga nem látszik valami grófnénak.</p>
				<p>- Ki az a hölgy? - kérdezte később Dózsa Kálmán Simon Endrétől.</p>
				<p>- Az, az, - felelt Simon Endre akadozva, - az Kamuka kisasszony, operaénekesnő
               volt.</p>
				<p>- Soha sem hallottam hirét.</p>
				<p>Simon Endre idegesen rántotta meg a vállát:</p>
				<p>- Hát hallottad te minden énekesnőnek a hirét? Egyébként ha kiváncsi vagy, azt is
               megmondhatom neked, hogy pompás villája van a Svábhegyen s mi is ott laktunk tavaly
               nyáron.</p>
				<p>Dózsáné mellé az egyik képviselő telepedett le és fecsegett neki valamit, a min a
               vidám asszonyka jókat nevetett.</p>
				<p>- Ugyan mit nevethet mindig? - boszankodott magában a férj.</p>
				<p>De nem juthatott a feleségéhez. Kamuka kisasszony megint lefoglalta őt a grófjaival,
               a báróival s meghurczolta Bécsből Párisba, Párisból Milanóba, Rómába, Nápolyba,
               mindenüvé, a hová egy művésznő eljut, kinek pártfogói vannak.</p>
				<p>Dózsa Kálmánnak ugy rémlik, mintha ez a társaság itt a Simonék termeiben meglehetősen
               vegyes volna. Háta mögött hallja, hogy börzeügyletekről beszélnek. A promontori
               villamos vasut részvényeit ajánlja valaki, bizonyosan felszöknek rövid idő alatt;
               könnyen lehetne néhány ezer forintot nyerni. Boszusan felel rá a másik, hogy neki
               elég volt, a mit a dongakiviteli részvénytársaságnál vesztett. Akkor is azt mondták,
               ennyit meg annyit lehet nyerni, az államtitkár is benn lesz az igazgatóságban.
               Svindlerség.</p>
				<p>- De kérem, Simon Endre maga is...</p>
				<p>- Hagyjon nekem békét, nem adok én már semmit a Simon Endre biztatására.</p>
				<p>- Meg tetszik látni. Itt van a Hunnia-bank vezérigazgatója is és mindjárt itt
               lesz...</p>
				<p>Többet nem hallott Dózsa Kálmán, mert odább huzódtak s halkabban beszéltek. Nem
               tudhatta meg, hogy kit várnak, de bizonyára valami nagy embert várnak, a ki késik.
               Mert egyre türelmetlenebb és nyugtalanabb lesz Simon Endre. Minduntalan az óráját
               nézegeti...</p>
				<p>A háziasszony mosolygó, gömbölyü arcza is mintha megnyulnék. Már régen föl kellett
               volna adni a teát. A vendégek egy része már elmenni készül. A bankigazgató hunyorgat
               az egyik szemével s a monokliját igazgatja.</p>
				<p>Simon Endre int az asszonynak s az vissza int a férjének. Hiába, nem lehet tovább
               várni; behozzák a teát s nagy tálczákon a sonkás-zsemlyét, a vajas-zsemlyét, a
               kaviáros-zsemlyét, a sós és czukros pereczkéket.</p>
				<p>A háziasszony maga nyujtja oda a teás csészét a bankigazgatónak s kétszer is
               megkérdezi, hogy nem parancsol-e még egy kis czukrot?</p>
				<p>A méltóságos asszony, ki a házi nő mellett ült a divánon, három kanál rumot tölt a
               teájába, a mitől még vörösebb lesz az arcza. Egy másik a sarokban, egy sovány, kis
               töpörödött asszony, ócska, fekete selyem ruhában, a kiről csak most tudja meg Dózsa
               Kálmán, hogy az is méltóságos asszony, tejet kér s olyan halom vajas és sonkás
               zsemlyét szed ki, hogy Isten csodája lesz, ha ez a kis sovány asszony mind meg birja
               enni.</p>
				<p>A zsongás, zsibongás közé most a teás csészék csörömpölése vegyül. Az állkapcsok
               mozognak. Egy csapat hölgy és ur, a ki eddig nem tudta, hogy mit csináljon, legalább
               valami foglalkozást talál s nem lézeng itt hiába tovább.</p>
				<p>Simon Endre még mindig nyugtalan tekintget az ajtó felé, de már nincs semmi reménye,
               hogy a várva-várt vendég megjőjjön. Boszusan harapdálja ajkait s homloka redőkbe
               huzódik; de ugy tesz, mintha legjobb kedve volna s tréfálni próbál.</p>
				<p>A bankigazgató kiborotvált állát simogatja s közben-közben lassu méltósággal
               szürcsöli teáját, mint oly férfiu, a ki ismeri a saját fontosságát s tudja, hogy tőle
               függ a promontori villamos vasut sorsa és még sok egyéb alapitandó vállalat s
               benyujtandó váltó sorsa, melyekkel ezek az urak hozzá fognak jönni.</p>
				<p>De óvatos és nem nyilatkozik. Igen, ha az államtitkár ur eljött volna. Igy azonban
               csak annyit mond Simon Endrének, miközben megveregeti vállát:</p>
				<p>- Nos, kedves barátom...</p>
				<p>Nem tudhatni, hogy ez kérdés-e vagy felelet. Hunyorgó pillantása azonban, melylyel
               szavait kiséri, oly szemtelen, hogy Simon Endre szeretné a gallérjánál megfogni és
               kidobni.</p>
				<p>De nem teszi, hanem nyájasan szorongatja a kezét bucsuzáskor s kikiséri egészen az
               előszobába. Még a téli kabátját is segiti neki föladni s biztositja, hogy nagyon
               fognak örülni, ha máskor is lesz szerencséjük.</p>
				<p>Most már oszlik az egész társaság. A méltóságos asszonyok is mennek, a mosolygó
               fiatal leányok is, a léha ifju urak is. Dózsa Kálmán oda fér végre a feleségéhez, ki
               még mindig nevetgél a képviselőjével.</p>
				<p>- Miért sietnek oly nagyon? - marasztalná a képviselő a menyecskét.</p>
				<p>De már alig van ott kivülök valaki. Csakugyan menni kell. A vidám, fürge kis
               asszonyka könnyü léptekkel szökdelve kapaszkodik férje karjába. Feje tele van a mai
               est örömével. A lámpák tündéri fényt árasztanak neki az egymásba nyiló termekben. S
               az a fényes társaság, az urak mind feketében, mélyen kivágott mellényekkel, tündöklő
               hófehér ingekkel, a hölgyek selyemruhákban.</p>
				<p>És az ő toiletteje volt a legszebb valamennyi közt. A diadaltól ragyognak a fiatal
               asszonyka szemei, arcza kipirult. Olyan boldog, hogy tánczolni szeretne.</p>
				<p>- Láttam, hogy nagyon jól mulattál - szólt a férje kissé csipősen.</p>
				<p>Mert ő nem mulatott, egy cseppet sem mulatott s ugy vette észre, mintha ez az egész
               mosolygó sokaság csak azért jött volna össze, hogy egymást meg magukat bolonditsák,
               unatkozva hallgassák az egymás fecsegését s aztán örülnek, hogy tovább mehetnek.</p>
				<p>Persze, persze, ilyen sötét gondolatai támadnak egy férjnek, a kinek a felesége jól
               mulat. De a fiatal asszonyka boldogságban uszik és teljes szivéből viszonozza
               barátnéja bucsuszavát:</p>
				<p>- A viszontlátásra, édesem! A viszontlátásra!</p>
				<p>Távozófélben még hallja a képviselő megjegyzését:</p>
				<p>- Nagyon bájos teremtés.</p>
				<p>S arcza még jobban kipirul és szemei még jobban ragyognak.</p>
			</div>
			<div type="chapter">
				<head>V.</head>
				<p>A barátságnál nincs szebb a világon s ha valaki olyan jó barát, mint Simon Endre, hát
               azért a lelkét is odaadhatja az ember, nem csak holmi csekély aláirást, a mi sajátkép
               semmi, mert hiszen egy háromemeletes ház tulajdonosának mi az a nyolczszáz forintos
               váltó? Semmi, igazán semmi.</p>
				<p>Viszontszolgálatra bármikor készen áll, jelenti ki lovagiasan Simon Endre. De Dózsa
               Kálmán nem ohajtja azt a viszontszolgálatot. Isten ments meg, hogy ő váltókhoz
               folyamodjék! Ámbár mi lenne a világból, ha váltók nem volnának? Mi lenne ebből a sok
               uri emberből, a ki mind váltóból él s a kik a társadalom fentartó oszlopai
               kaszinókban, zsurokon, piknikeken, gyüléseken és választásokon?</p>
				<p>De ez a vidékről feljött ember, az egyszerü kálvinista pap özvegyének a fia, nem ért
               az előkelő világ dolgaihoz s már az is nyomja egy kissé a lelkét, hogy jó
               barátjának a váltóját aláirta. Szégyelné azonban azt bevallani s mikor pár nap mulva
               Simon Endre ismét más váltóval jön, megint csak aláirja.</p>
				<p>Simon Endre ujra emlegeti a viszontszolgálatot és még sok egyéb szolgálatot, melyeket
               ő mind kész barátjáért megtenni. Be fogja őt mutatni a minisztereknek, az
               államtitkároknak, a miniszteri tanácsosoknak, a bankigazgatóknak, a nagy
               részvénytársaságok elnökeinek, igazgatósági tagjainak. Be fogja mutatni mindenfelé
               a hatalmas, befolyásos férfiaknak.</p>
				<p>- Valami jogtanácsosságot szerzünk, barátom, kilencz-tizezer forint évi jövedelemmel,
               az neked való lesz. Bizd csak énreám.</p>
				<p>Simon Endre nem türheti, hogy mindent összeharácsoljon az a szemtelen Morvay, az a
               kapzsi, az a tolakodó. Már a csömöri nagy téglagyárnak is ő a jogtanácsosa, a zuglói
               serfőző részvénytársaságnak is, a csepelszigeti hajóépitő társaságnak is, a hazai
               iparfejlesztő hitelegyletnek is. Hát mit akar még? Mindent el akar nyelni az a
               falánk czápa?</p>
				<p>- Kiragadjuk a torkából, barátom, kiragadjuk.</p>
				<p>Simon Endre szivesen átengedné barátjának a promontori villamos vasut
               jogtanácsosságát.</p>
				<p>- De tudod, minden áron engem akarnak a részvényesek, bennem van a bizalmuk. S
               tulajdonkép ez a részvénytársaság még csak olyan, hogy van is, meg nincs is. A
               Hunnia bank le akar főzni minket, de nem hagyjuk magunkat. Ide csakugyan én inkább
               idevaló vagyok, neked majd mást szerzünk.</p>
				<p>A dolog ám nem megy oly könnyen, várni kell. A bemutatások sem történhetnek meg
               rögtön, arra is várni kell, mig elérkezik az alkalmas idő. Mindenre várni kell.</p>
				<p>Még eddig csak egyetlen egy miniszteri tanácsosnak mutathatta be Simon Endre
               barátját, a kopott fekete ruhás méltóságos asszony férjének, a ki maga is oly kopott,
               oly csöndes és szomoru mint a felesége, csakhogy nem olyan éhes. Szórakozottan
               hallgatja szegény, mikor Simon Endre bemutatja neki Dózsa Kálmánt s egészen másutt
               jár az esze, azon a rossz adósságcsináló fián, a ki ilyen nyomoruságra juttatta
               őket.</p>
				<p>Bármilyen járatlan is a világban Dózsa Kálmán, annyit lát, hogy no ez ugyan nem sokat
               segithet rajta, hiszen magán sem igen tud segiteni szegény öreg.</p>
				<p>No ennek a protekcziójával nem igen fog messzebb menni, mint a Flóris bácsiéval, a
               kit soha sem lehet otthon találni, bármennyiszer keresik s ha a kurián meg is találja
               az ember, nem lehet vele semmiről beszélni, csak panaszszal van tele:</p>
				<p>- Tönkretett öreg ember vagyok, édes öcsém. A rokonaim kifosztottak. Informáczió
               sincs már. A multkor a somvári gróf egy vaddisznót küldött; hát nem támadott reám az
               egész kuria? A legfőbb birói méltóság megsértését hánytorgatták. Ugyan, ugyan, egy
               pár falat vadsertés miatt! Mert igazán nem ettem többet belőle egypár falatnál. Még
               azt is emlegették, hogy nyugdijba kellene engem küldeni... Irigy a világ, édes
               öcsém. Kitolnák már az öreget.</p>
				<p>Ő méltósága nagyon elkeseredett. Tóni már megint pénzt kér s azt irja, hogy szeretne
               feljönni a királyi táblához... Szeretne... szeretne... Hát hiszen mindenki szeretne.
               De hová tegyék azt a sok embert? Mindenki csak föltódul, csak föl, föl...</p>
				<p>- Ugyan, édes öcsém, mi lesz a világból?</p>
				<p>Ő méltósága azt üzeni Tóninak, hogy ne fészkelődjék, maradjon ott, a hol van.
               Örüljön, ha nem bolygatják. Száz folyamodó zaklatja itt a minisztert. Ő méltósága egy
               lépést sem tehet érte.</p>
				<p>Dehogy tehet! Dehogy tehet! No hiszen akkor lenne még csak a pénzkéregetés, ha ide
               fent volna. - Bezzeg ez elől nem lehetne elbujni, az kikaparná ő méltóságát a föld
               alól is.</p>
				<p>Pedig igy is rettenetes, hogy mennyit zaklatja ő méltóságát... Aztán a Máli huga.
               Annak is mindig pénz kellene, öt gyermek és ezerhatszáz forint fizetés... Aztán
               Tercsi, a ki ahhoz a pénzügyi titkárhoz ment férjhez, az sem nyughatik... Nem, egyik
               sem nyughatik. S kihuzzák ő méltóságának a zsebéből azt a keservesen megkuporgatott
               pénzecskéjét.</p>
				<p>Százszor feltette már magában ő méltósága, hogy: no, ez az utolsó, többet egy
               krajczárt sem s mégis rá hagyja magát szedetni mindig. De most igazán többé soha,
               soha egy krajczárt se!</p>
				<p>- Tóninak megirhatjátok.</p>
				<p>De valami gyöngédség szállja meg mégis az öreg urat. Ez a Dózsa Kálmán nagyon jó fiu
               lehet. Lám, a hatszáz forintot is becsületesen megküldte.</p>
				<p>- Édes öcsém, ha valami informácziód volna valami ügyben... értesz engem... hát
               neked, de csak neked megteszem, előadhatod.</p>
				<p>Dózsa Kálmán nem meri elhinni, hogy ez a tisztességes öreg ur, a kinek oly kevés a
               szükséglete, a ki oly összehuzódva él... Nem, nem, hisz az lehetetlen. Bizonyára
               rosszul értette. Az informáczió még nem megvesztegetés. A biró meghallgatja a félnek
               az ügyvédjét, alapos értesülést szerezhet a szőnyegen forgó pörről; ez csak nem
               megvesztegetés?</p>
				<p>De az a pillantás, melylyel az öreg ur szavait kiséri, az nagy kétséget támaszt a
               fiatal ember lelkében. S mikor kimegy az igazságszolgáltatás legfelsőbb palotájából,
               nagyon különös gondolatok keringenek a fejében. Hát a pénz minden a világon s
               pénzért minden megszerezhető? Igazság, becsület, az emberek tisztelete?</p>
				<p>Ott robog el mellette éppen akkor a Hunnia bank vezérigazgatójának a kocsija s a
               monoklis ember buta, önhitt arcza mintha az ő kérdésére látszott volna feleletet
               adni, azt fejezte ki: igen, a pénz minden, a pénz, az a bálvány, melyet mindnyájan
               imádtok, te is, a ki ott hagytad boldog otthonodat s feljöttél ide, hogy gazdag ember
               légy, hatalmas ember légy. Mit szemérmeskedel!</p>
				<p>S a mint tovább megy Dózsa Kálmán, ezek a gondolatok kisérik. Pénz, pénz, pénz! Azért
               rohannak az emberek, azért hajlonganak, azért adják el magukat. Nagy hatalom az a
               pénz.</p>
			</div>
			<div type="chapter">
				<head>VI.</head>
				<p>A jogtanácsosság sokáig késett, az ügyvédi irodának is vajmi gyéren akadt
               klientélája, a két fiatal segédnek még bőven maradt ideje körmeit vagdalni; de a
               társadalmi téren rövid idő alatt nagy haladást tettek Dózsáék.</p>
				<p>Már nekik is volt napjok. Szombat esténként megtelt a bájos asszonyka szalonja. Az a
               társaság, mely szerdán Simonéknál volt látható, jórészt megjelent szombaton
               Dózsáéknál is. Ugyanazok a léhütő fiatal urak, ugyanazok a bóbiskoló öreg dámák s
               ugyanazok a nevetgélő és fehér fogaikat mutogató fiatal leányok. Ugyanazok a
               kétesexisztencziáju gavallérok s ugyanazok az üresfejü asszonyok, kiknek agyveleje
               már régen elpárolgott toilettek és kalapdiszek, csipkék és szalagok
               összeillesztésében. Ugyanaz a vörösképü, hatalmaskodó méltóságos asszony, ki végig
               hurczolja három leányát Budapest összes szalonjain s ugyanaz a kopott méltóságos ur,
               ki elvánszorog kopott feleségével mindenüvé, a hová meghivják. Ugyanaz a fiatal
               zeneszerző, a ki kézzel-lábbal kapaszkodnék a dicsőség után.</p>
				<p>A képviselők sem hiányoznak, azok a szalon diszei épp ugy, mint a legyező pálma vagy
               a ficus. Főkép nem hiányozhatik Szováthy Gyula, az a szürke bajuszu, kopasz homloku,
               negyvenöt éves fiatal ember, ki csak tisztességes asszonyoknak udvarol.</p>
				<p>Nem mondja, hogy néha be nem téved az ember az orfeumba vagy a Folies Caprice-ba,
               vagy a Párisi Mulatóba, de ezek csak olyan kis kirándulások, melyekről mindig
               visszatér a tisztességes utra. Ha az embernek már nagy leánya van, a ki jövő évben
               kijön a nevelőintézetből, hát olyan életet kell folytatnia, hogy az igazán példás
               legyen.</p>
				<p>És ha itt van egy bájos, naiv asszonyka, a ki most jött föl Arkádiából vagy
               Hidas-Berényből, valóságos pásztorleányka, hát ugy véli Szováthy Gyula, hogy ez éppen
               neki való idill. Az asszonyka oly hiu, a férfi olyan jámbor.</p>
				<p>Ezek nem afféle szédelgők, mint Simonék, a kik mindig zaklatják az embert, majd egy
               váltóval, majd valami jövedelmes állással, a mi Endrének kellene. Minduntalan van
               annak valami kérni valója.</p>
				<p>- Beszélj, kérlek, a miniszterrel... Beszélj az államtitkárral... Beszélj a királyi
               tábla elnökével... Beszélj ezzel, beszélj azzal...</p>
				<p>Már megunta Szováthy Gyula; de az ember nem szakit oly könnyen a jó barátjával,
               akárhol szedte is föl azt a jó barátot, valami banketon, a hol az ember szerfölött
               fogékony a barátságra, vagy valami kávéházban, vagy Isten tudja hol. Mindegy, az
               ember mégsem szakit vele. A többrendbeli váltók igen erős kapcsai a barátságnak.</p>
				<p>De különösen nem szakit az ember jó barátjának a feleségével. Az asszonyok
               boszuállók. Okos férfi mindig ugy intézi a dolgot, hogy a nőé maradjon az a dicsőség,
               mintha tuladott volna az emberen. Olyankor még meg is sajnálja a nő. Pár hónap mulva
               bizonyára igy fog szólni hozzá:</p>
				<p>- Szegény barátom, nyugodjék bele abba, a mit már nem lehet megváltoztatni. Látja,
               egyikünk sem tehet arról, ha a sziv kihül. Keressen magának szórakozást.</p>
				<p>De most még harag és méltatlankodás törne ki belőle, ha megtudná, hogy Szováthy Gyula
               komolyan udvarol annak a kis libának. Ha sejtené, hogy az több mint tréfa, a min
               nevetgélnek maguk közt Simonné és udvarlója.</p>
				<p>- Ej, hát csak nem hiszi? - szabadkozik Szováthy Gyula.</p>
				<p>Simonné valóban nem hiszi, hogy ez a Piroska, a ki még öltözködni sem tud sikesen,
               veszedelmes vetélytárs lehetne.</p>
				<p>- Látta mult szombaton nálunk, hogy volt öltözve, milyen maskara volt?</p>
				<p>Szováthy Gyula persze hogy látta; de neki nem tünt föl oly maskarának, sőt nagyon
               kedves teremtésnek. Csakhogy van annyi esze, hogy ezt a véleményét magának tartja és
               nem nyilvánitja.</p>
				<p>- Tudhatná, hogy csak a maga kedvéért járok oda, Lilla, - biztositja barátnéját.</p>
				<p>S a barátné félig-meddig elhiszi, már a mennyire férfinak egyáltalán hinni lehet.</p>
				<p>Fölváltva szerepelnek tehát a szerdák és a szombatok, a Simonék zsurjai és a Dózsáék
               zsurjai s Szováthy Gyula képviselő ur itt is fényeskedik, ott is fényeskedik kopasz
               homlokával, fess smokingjával s nagy befolyásával, melynek hire van, de melyet Simon
               Endre szeretne már egyszer látni.</p>
				<p>Dózsáék nagyon büszkék lehetnek, hogy ilyen nevezetes férfiut barátaik közé
               számithanak; Dózsa Kálmán azonban nem örvend annyira, mint a mennyire örvendenie
               kellene. Nem szereti, hogy ez a Szováthy mindig ott van, de csak magában duzzog. Nem
               szól a feleségének s kénytelen-kelletlen nyájas képet mutat a hatalmas
               képviselőnek.</p>
				<p>Nagy megtiszteltetés az ilyen ismeretlen fiatal ügyvédnek, hogy szerencséje lehet oly
               tekintélyes férfit üdvözölni házánál, sőt néha még asztalánál is, mert a tekintélyes
               férfi elfogadja a meghivást vacsorára is.</p>
				<p>- Hivd meg, Kálmán, hivd meg, - tanácsolja a fiatal asszonyka az urának. - Ilyen
               ember sokat tehet értünk.</p>
				<p>És tesz is. Jegyeket hoz a képviselőház karzatára, tribün-ülésekről gondoskodik az
               ünnepélyek alkalmára, kiállitás megnyitására, hódoló menetre, hid-fölavatásra,
               mindenüvé, a hol csak látni lehet valamit, meghivókat szerez mindenféle mulatságokra,
               estélyekre, diszülésekre, sőt még a gentry kaszinóba is fölvéteti tagnak Dózsa
               Kálmánt.</p>
				<p>A szerencsétlen fiatal ember nem mer vonakodni. Nem meri azt mondani, hogy nem akar
               tag lenni a gentry kaszinóban, hogy neki semmi köze a gentryhez, ő szegény kálvinista
               papnak a fia, ferblizni sem szokott, csak preferánczozni otthon Berényben a
               járásbiróval meg a tiszteletes urral.</p>
				<p>A sok meghivót is köszöni, de jobban szeretné, ha kevesebb ünnepélyre és mulatságra
               volnának meghiva, mert mindez rettenetes sokba kerül s borzadva gondol rá, hogy
               mennyi pénzt fölemésztettek már, mióta följöttek a fővárosba. Szegény édes anyja
               küldözi ugyan nekik folyvást a pénzt s arra a hetven holdacskájokra, a mit a
               boldogult nagytiszteletü ur szerzett, ujabb meg ujabb betáblázások kerülnek; de
               világos, hogy ezt nem lehet sokáig igy folytatni, ők is tönkre jutnak, édes anyjuk
               is.</p>
				<p>Mindamellett csak folytatják, mert hiszen a szerencsének egyszer be kell következnie,
               az nagyon természetes, már annyi ismeretséget szereztek, már annyian járnak a
               zsurjaikra és ők annyi helyre járnak.</p>
				<p>- Látod, a mult szerdán már eljöttek Morvayék is, - dicsekszik az asszonyka
               diadalmasan Kálmánnak. - No hát ez csak elég világos?</p>
				<p>Dózsa Kálmán nem érti, hogy miért oly világos ez és mit jelent ez a világosság?</p>
				<p>Az asszonyka hajtogatja a fejecskéjét:</p>
				<p>- Ej Istenem, hogy mit jelent? Hát nem láttad, meddig várakoztattak bennünket?
               Ugyancsak későn jutott eszükbe, hogy látogatásunkat viszonozni is kellene. Bezzeg,
               hogy mentegetőztek most, hogy hivogattak! Hogy ölelgetett Morvayné és hányszor
               elmondott »édes lelkemnek!« Hát ebből csak láthatod, mennyire előre haladtunk s
               milyen állást foglalunk el a társadalomban.</p>
				<p>S a kis Dózsáné még egész sereg uri embert s előkelő hölgyet tud fölsorolni, a kik
               mind járnak hozzájuk. Hát erre mit mondhat Kálmán? Még ez sem elég világos?</p>
				<p>Haladnak, nagy lépésekkel haladnak előre. Csak Kálmán nem látja. Ez a megátalkodott
               ember ugy veszi észre, hogy most is csak ott állnak, a hol álltak, mikor feljöttek.
               Kliense most sincs az irodának, csak alig vetődik oda egy-kettő, jogtanácsosság
               sincs, valami zsiros hivatal sincs.</p>
				<p>De Piroska jobban látja, hogy előre mennek. Hogyne mennének? Még otthon is hire van.
               Gratuláló és könyörgő levelek jönnek Berényből, Vámosról. Minthogy az Isten ugy
               fölvitte Dózsáéknak a dolgát, hát ne felejtkezzenek meg az otthon maradtakról. Azok
               is szeretnének ám előre menni. A járásbirósági jegyző albiróságért folyamodott, az
               albiró járásbiró akarna lenni, az adópénztárnok a napokban tölti be negyvenéves
               szolgálati idejét s jól esnék az embernek öreg korára egy kis elismerés, valami
               Ferencz József rendjel vagy legalább a koronás arany érdemkereszt.</p>
				<p>És mindnyájan Dózsa Kálmánt nógatják:</p>
				<p>- Te kijárhatnád azt, neked könnyü ott fent Pesten. Halljuk, hogy nagy a befolyásod.
               A nevedet is olvassuk az ujságokban a megjelentek közt. Mindenütt ott vagy. Szólj
               értünk egy pár szót.</p>
				<p>S mindegyre sürübben jönnek a könyörgő levelek:</p>
				<p>- Pajtás, az Isten is megáld, ha besegitesz járásbirónak. Az öreget elvitethetnéd
               innen, hogy ne álljon a fiatalabbaknak utjában. Betehetnétek a királyi táblához.</p>
				<p>De Vámosról is vannak ám, kik a királyi táblához kivánkoznak, azokat sem lehet
               elfelejteni. S mindenekfölött nem lehet elfelejteni az embernek a saját apósát. Mert
               az minden héten ir, hol Piroskának, hol Kálmánnak s a leányok is irnak, azok is
               szeretnének feljönni Budapestre, azok is szeretnének résztvenni ebben a vig, boldog
               életben.</p>
				<p>- Milyen jó dolgotok van! - sohajtoznak szegények.</p>
				<p>Még az özvegy nagytiszteletü asszony is azt irja hazulról, hogy örül, hogy olyan jól
               folyik a dolguk. A kamatok miatt ne busuljanak, majd megtakaritja ő azt szépen, ugy
               gazdálkodik, hogy kiteljék és ha még kellene Kálmánéknak ezer forint vagy kettő is,
               hát ad még a takarékpénztár.</p>
				<p>Mindez viz a kis menyecske malmára:</p>
				<p>- No látod, a mama is azt irja, mindenki azt mondja, milyen jó dolgunk van s hogy
               haladunk előre; hát miért ellenkezel te magad?</p>
				<p>S hizeleg és czirógatja az urát:</p>
				<p>- Most már igazán nem lehet semmi okod aggodalomra. Most már bizonyos, hogy előre
               megyünk.</p>
			</div>
			<div type="chapter">
				<head>VII.</head>
				<p>A promontori villamos vasut sehogy sem bir megszületni. Csak beszélnek róla az
               emberek, beszélnek, de nem történik semmi. Még mindig csak az előkészités stádiumában
               nyavalyog. Simon Endre és érdektársai nem tudnak mit csinálni a konczessziójukkal.
               Nincs hitelök. Az egész érdekszövetség néhány nem igen jó hirben álló ügyvédből s két
               vagy három olyan tőkepénzesből áll, kiknek a tőkéjét nem lehet tudni, hogy voltaképen
               hol van. De kell lenni valahol, mert mindennap láthatja őket az ember kártyázni a
               kávéházban s halommal áll előttük a bankó.</p>
				<p>Szováthy Gyula képviselő csak néma társ. Ő nem akar üzletekben résztvenni, ő megőrzi
               nevének szeplőtlenségét. Nem akarja, hogy neki bármit is szemére vethessenek.
               Barátságból megtette, hogy közbenjárt a miniszternél, de ő azontul nem avatkozik
               semmibe; csak azt kötötte ki, hogy ha Simonék el tudják adni a konczessziót, egy
               negyedrész az övé.</p>
				<p>De Simonék, ugy látszik, a világ végéig sem tudják eladni a konczessziójukat. Jártak
               már külföldön is, kinálták fünek, fának; de mindenütt elutasitották őket. Igen, ha
               valami tekintélyes budapesti czég résztvenne benne, vagy valami pénzintézet.</p>
				<p>Egy darabig próbálgatták a Hunnia bankkal, értekeztek, alkudoztak. A vezérigazgató
               hajlandónak mutatkozott. Nagy részvénytársaságot fognak alakitni, a bank résztvesz
               a szindikátusban, már a kibocsátás módozatain tanácskoztak. A vezérigazgató
               megjelent a Simonné zsurján, a hol mindenki őt ünnepelte, a háziasszony hizelgésekkel
               halmozta el, Simon Endre hajlongott előtte, mint a Dalai Láma előtt.</p>
				<p>Mind hiába. Azon a fatuskón nem fogott szép szó és hizelgés. És most, miután
               hónapokig huzódott ez az alkudozás, most félbeszakitja a szemtelen. Azt mondja, hogy
               nem lát elég garancziát.</p>
				<p>- A bitang zsidó! - szidja kegyetlenül Simon Endre. - Hát nem elég garanczia, ha én
               ott vagyok?</p>
				<p>- Szét kellene robbantani azt az egész Hunnia-bankot - vélik az érdektársak.</p>
				<p>- Vagy magunknak kellene egy bankot fölállitani, egy nagy pénzintézetet. Igen, azt
               kellene. A nagy tőkepénzesek ellen összegyüjteni a kis tőkepénzeseket. Az volna a
               valami. A fillérekből milliókat gyüjteni össze, versenyre kelni azokkal, kik eddig
               markukban tartották a pénzeszsákok nyitját, legyürni őket. Az igazán nagyszerü
               volna.</p>
				<p>Ha egyszer már ők ülhetnének be igazgatósági tagoknak, felügyelő-bizottsági tagoknak,
               ha ők osztogathatnák a pénzt, a helyett, hogy kunyorálni mennek a váltóikkal, az
               volna a dicső állapot.</p>
				<p>És ha egyszer ott volnának s kezükben volna a pénz, mely hatalom, akkor aztán
               alapithatnának részvénytársaságokat, a mennyi tetszik, akkor lenne promontori
               villamos vasut és minden lenne, sörgyárak, téglagyárak, üveggyárak. A százezrek csak
               ugy repülnének be az ablakon.</p>
				<p>Bezzeg vizitelne akkor megint a miniszter és jönnének az államtitkárok s nem kellene
               hiába várni senkire. És jönnének a rendjelek, a kitüntetések. Ő exczellencziáik a
               legnagyobb örömmel látnák, ha ilyen jeles kapaczitás helyet foglalna a
               képviselőházban.</p>
				<p>Igen, ez az utja annak. A kétségbeesett ember, a ki már érezte, hogy sülyed lábai
               alatt a föld, megtalálta a helyes utat, a biztos utat, mely előre vezet.</p>
				<p>Simonné nem tudja, mi lelte a férjét, mikor oly vidáman, fütyörészve haza jön.</p>
				<p>- Nesze egy idézés megint - dobja oda elejébe boszusan az asszony a hivatalos
               iratot.</p>
				<p>Simon Endre meg se nézi. Ismeri már... Jelen kereset tárgyalására s a többi... f. hó
               25-én s a többi...</p>
				<p>- Gyerekség, - nevet jókedvüen. - Mit törődöm én most effélékkel! Nagyszerü eszmém
               van. Mához egy évre palotám lesz, angyalom.</p>
				<p>- Igen, mint ez a mostani házunk, - felel durczásan az asszony. - Bár megvolna az a
               tizenkétezer forintunk, a mit érte adtunk. Hiszen nem tudjuk annyiért sem eladni, a
               mennyi be van táblázva reá.</p>
				<p>- Sebaj, ha több is rajta az adósság, mint a mennyit ér, - felel a férj, - azért
               mégis házunk van. Háromemeletes házunk van és az hitelt ad az embernek. Miből élnék
               máskép?</p>
				<p>Az asszony vállait vonogatja:</p>
				<p>- De meddig?</p>
				<p>- Meddig? De hiszen most mondtam éppen, hogy mához egy évre már nem itt, hanem az uj
               palotánkban lakunk. Olyan eszmém van, hogy ha az sikerül, nemsokára milliomosok
               leszünk.</p>
				<p>De Simonné nem hisz már az eszmékben. Mióta feljöttek, azóta egyebet sem csinál
               Endre, mint mindig eszméket talál föl, nagy terveket, melyeket egymásután eresztget
               föl a levegőbe, mint az aranyfényü szappanbuborékokat, de nem is tartanak tovább,
               mint a szappanbuborékok.</p>
				<p>Simon Endre azonban tudja, hogy most az egyszer sikerülni fog, sikerülnie kell. Ez
               olyan eszme, hogy ehhez foghatót még soha sem talált ki. Ez a Kolumbus tojása. A kis
               embereknek össze kell állni a nagyok ellen; a polgárság jusson egyszer hatalmának
               tudatára. Övék a világ, csak akarni kell. Miért hajlongnának mindig a gazdagok előtt,
               a hatalmasok előtt? Mikor ők is lehetnek gazdagok, hatalmasok.</p>
				<p>A szép kövér asszony eleinte gúnyosan, aztán mindegyre növekvő figyelemmel hallgatja.
               Valóban itt volna az ideje, hogy már egyszer ők jutnának felülre. Milyen fényesek
               lennének akkor az ő zsurjai! A nemzeti szinházban páholyt tartanának, az operában is.
               Saját fogatuk is volna, nem olyan ócska batár két vén gebével, mint Morvayéké, hanem
               fényes, elegáns, olyan lovak, hogy megbámulná mindenki, a merre elhajtatnak az
               utczán.</p>
				<p>- Csak csináljátok hát meg minél előbb, - biztatja most már a férjét.</p>
				<p>Hiszen Simon Endre csinálná is, rajta nem mulik, de mindenféle előleges költségek
               vannak, a hirlapok sem tesznek már semmit a közügyért, meg kell fizetni minden
               reklámot, a polgárság pedig nagyon tartózkodó és fukar, nem akar a zsebébe nyulni,
               mikor pedig az ő érdekéről van szó s itt áll egy lelkes férfi, ki a polgárság
               zászlóját lobogtatja.</p>
				<p>- Szováthyval kellene aláiratni egy váltót, - tanácsolja Simonné.</p>
				<p>Mintha azt már nem próbálta volna meg Endre. De ez a komisz fráter megtagadta. Nagyon
               sajnálja, de most nem irhatja alá.</p>
				<p>- Nem irhatja alá? - csattant föl a szép asszony. - No add csak ide azt a váltót.
               Majd aláiratom én.</p>
				<p>De már ezt még sem engedhette meg Simon Endre.</p>
				<p>- Nem, nem. Előbb megkisértem, hátha ennek a pipogya Dózsának a nevére adnának még
               valamit. Minthogy olyan mamlasz és a maga számára sohasem kér pénzt, hát azt hiszik,
               hogy gazdag. Én nem is tudom, hogy miből élnek?</p>
				<p>Simonné is gondolkozott már ezen. Valami elrejtett pénzüknek kell lenni. Jó volna
               talán őket is bevonni ebbe az uj bankba.</p>
				<p>Persze, hogy jó volna. Be is vonják. Minden embert bevonnak, a ki csak él és mozog a
               föld szinén s kedve van beállni ebbe az óriási vállalatba, mely bank lesz, gyártelep
               lesz, vasut-társaság lesz, biztositó intézet lesz, minden lesz együttesen, a mivel
               csak pénzt lehet szerezni.</p>
				<p>Simon Endre fantáziája erősen működik. Minden második-harmadik nap föltalál egy-egy
               uj üzletágat, a mit még hozzá kell csatolni. Az eszmék, melyekkel milliókat lehet
               keresni, még soha ily sürün nem rajzottak agyában. A bank alapitói szinte szédülnek
               tőle.</p>
				<p>Hát még az egyszerü polgárok! A szatócsok, csizmadiák, asztalosok, mézeskalácsosok, a
               millimárik a Ferenczvárosban, a józsefvárosi apró háziurak, a kiket értekezletre
               hivnak. Mindegyik látja már a milliókat, a mint egymásra halmozódnak s gurulnak a
               zsebeikbe.</p>
				<p>És mindenki részesülni akar az Isten áldásában. A nagy vállalat hire terjed.
               Mindenfelé arról beszélnek a külvárosi vendéglőkben, kávéházakban, a hová esténként
               befordul a polgárság egy pohár sörre, egy pár tormás virslire, vagy egy
               kapuczinerre.</p>
				<p>Már van pénz az előleges költségekre, ugy hogy kitelik abból egy nagyon szép uj ruha
               is Monaszterlynál a Simon Endréné számára. Az elszámolás ugyis csak utólag
               történik.</p>
				<p>Mennyi »különféle« és mennyi »vegyes kiadás« fog akkor majd előfordulni, melyeknek
               részletezését azonban senki sem kivánja; hiszen mindenki tudhatja, hogy ilyen nagy
               vállalat »különfélék« és »vegyes kiadások« nélkül nem jöhet létre.</p>
				<p>A kocsibérek rovatát sem fogja senki sokalni és senki sem fogja kérdeni, hogy ki
               használta ezt vagy azt a fiákert, Simon Endre-e vagy Simonné ő nagysága? Mert ha már
               egyszer szabad kocsikázásra van joga a férjnek, hát miért ne hajtathatna ki a
               városligetbe, vagy a szinházba, vagy a hová neki tetszik?</p>
				<p>Ugy sem sokáig használják már ezeket a toprongyos bérkocsikat, mert mihelyt megalakul
               a »Polgári általános bank és iparfejlesztő részvénytársaság« s itt lesznek a milliók,
               ő nagysága a saját uri fogatán fog kocsikázni. Csak a milliókat várják.</p>
				<p>A nagy pénzintézetek vezetői gunyosan nézik az egész mozgalmat s nagyon kicsinylőn
               nyilatkoznak felőle. Mit akar a kis tőke? Versenyezni akar a nagy tőkével?
               Nevetséges! A Hunnia bank vezérigazgatója a kezével legyint, mintha egy
               alkalmatlankodó legyet akarna elhajtani. Hess, hess, innen a pénzpiaczról, ez a mi
               birtokunk.</p>
				<p>De a józsefvárosi apró háziurak, a szatócsok, a mesteremberek azt hiszik, hogy már
               egyszer nekik is jó lenne a milliókból valami. Olyan láz szállja meg az embereket,
               mint a mikor a keresztes háboruba indultak a Remete Péter buzditó szavára. Föl, föl!
               Előre!</p>
				<p>Zászlók helyett az aláirási iveket lengetik. Minden korcsmában, minden
               borbélyműhelyben, minden trafikban láthatni egyet. S a ki borotválkozni megy, vagy
               szivart venni, vagy egy spriczczert meginni, az mind aláir. Csak huszonöt forint egy
               részvény s nem kell befizetni, csak öt forintot.</p>
				<p>A meglevő pénzintézetek vezetői nevetnek rajta. Öt forint befizetés! No hiszen
               gyönyörü bank lesz ez, se pénz, se hitel. Egy csoport szédelgő, a kik csak az
               együgyüeket bolondithatják el.</p>
				<p>- Vigyázz, lépre ne ragadj, - figyelmezteti Szováthy Gyula Dózsa Kálmánt.</p>
				<p>De már késő a figyelmeztetés. Dózsa Kálmán már aláirt. Hogyne irt volna alá, mikor
               végre neki is kellene valami jövedelmes állás, Simon Endre pedig jogtanácsosságot,
               igazgató-tagságot igér az uj banknál.</p>
				<p>Annyi embernek igéri azonban oda Simon Endre az igazgató-tagságot, a
               jogtanácsosságot, hogy ötven bank is kellene ahhoz, nem egy. Igérheti, felelősség nem
               éri érte; ki tehet arról, hogy a közgyülés máskép határoz?</p>
				<p>Lélekemelő volt az a közgyülés, mely az uj bank megalakulását kimondta. Soha sem
               láttunk még oly hatalmas közgyülést. Zsufolásig megtelt a VIII-ik kerületi polgári
               kör terme. Még a folyosó is tele volt emberekkel. Még a kapu aljában is nagy
               csoportok álltak s lelkesedéstől ragyogó arczczal gratuláltak egymásnak. A polgárság
               demonstrált a pénztőzsérek ellen, a polgárság, mely ezután nem is viszi pénzét az ő
               zsákjaikba, hanem a maga számára akarja megtartani a milliókat.</p>
				<p>Nagyszerű volt látni Simon Endrét az elnöki széken, a közbizalom e fényes
               nyilvánulása közt. Olyan megnyitó beszédet mondott, hogy a sok csizmadia és
               mézeskalácsos örömkönyeket sirt. A polgárság diadala... az általános jólét... a
               demokratikus eszmék megvalósitása a közgazdaság terén... segits magadon és az isten
               is megsegit...</p>
				<p>Viharos éljenektől rengett a terem. Még kint a folyosón is éljeneztek, ámbár azok egy
               szót sem hallottak, de az mindegy, a lelkesedésnek nem kell okvetlen hallania.</p>
				<p>Aztán következett a szavazás a nyomtatott czédulákkal, melyeket már a kapuban kezébe
               nyomtak mindeniknek, mert a közvéleménynek, bármily fényesen nyilvánuljon is az,
               szüksége van némi tájékozásra. E nyomatott czédula nélkül például senki sem tudta
               volna, hogy a közbizalom gróf Inséghesy Aladárt jelölte ki az elnöki állásra, a kit
               senki sem ismert s a kit egy vidéki törvényszék irodájában fedezett föl Simon
               Endre.</p>
				<p>Hiszen egy uj bank csak nem alakulhatott meg mágnáselnök nélkül, lett légyen bár az a
               demokratikus eszmék megvalósitására hivatva a közgazdaság terén. Simon Endre tudta,
               hogy mit csinál. Neki mágnás kellett s ilyen mágnás, a ki olcsó és nem hetvenkedik,
               hanem szépen meghuzza magát, mert nem szeretne visszamenni diurnistának ahhoz a
               vidéki törvényszékhez.</p>
				<p>Aztán következnek az igazgatósági tagok: egy miniszteri tanácsos, a ki nagyon
               alázatos és kopott öreg ur, de a ki mégis az igazgatóság méltóságát fogja képviselni,
               a többi csupa jámbor szabó, asztalos, csizmadia, József- és Ferenczvárosi
               háziurak.</p>
				<p>Az ügyvédek dühösek.</p>
				<p>- Ez méltatlanság. Ez kijátszás. Mi segitettünk megalapitani a bankot s most ki
               akarnak hagyni minket!</p>
				<p>De a zugolódás beleful a lelkes polgárság éljenzésébe. Simon Endre oly erősen áll,
               mint a Sion hegye. Hiába törlik ki nevét a mérges ügyvédek, óriási többség választja
               meg őt az uj bank vezérigazgatójául.</p>
				<p>Mint valami fejedelem, ugy halad át az éljenzők sorai közt Simon Endre. Nagyon nyájas
               mindenkihez, a ki utjába esik s megrázza Dózsa Kálmánnak is a kezét:</p>
				<p>- Nos, meg vagy elégedve? Lásd, rólad is megemlékeztünk.</p>
				<p>Dózsa Kálmán, a milyen szerény és jó ember, hát megköszöni azt a felügyelő-bizottsági
               pót-tagságot is, a mire megválasztották. Igaz, hogy az messze esik attól, a mit Simon
               Endre neki igért, ez a pót-tagság csak afféle tisztelet, a mivel semmi jövedelem nem
               jár; de Simon Endre megvigasztalja, hogy majd, majd a jövő választáson, akkor
               beviszik az igazgatóságba. Egyébként addig lehet, hogy valamelyik tag a felügyelő
               bizottságból leköszön, vagy meghal, vagy beteg lesz.</p>
				<p>- A fődolog az, hogy megvetetted itt a lábadat.</p>
				<p>Meg, meg, gondolja magában Dózsa Kálmán, de mit ér ez neki? Ha csak ilyen lassan bir
               ő előremenni, akkor száz évig kellene élnie, vagy tán még tovább, hogy valamire
               jusson.</p>
			</div>
			<div type="chapter">
				<head>VIII.</head>
				<p>Az ősz, az ő borongós napjaival, sárguló s lassan hulladozó faleveleivel, különösen
               alkalmas az olyan elmélázó sétálásokra, a milyeneket végez Dózsa Kálmán egy idő óta.
               Szeret magányosan bolyongani a városligetben, hol legalább szabadon gondolkozhatik,
               a mit otthon nem tehet. Az a négy fal mintha összeszoritaná az agyvelejét is.</p>
				<p>De itt kint, itt érzi, hogy ujra kitágul a feje, a szive, a tüdeje. Hej, ha egy kis
               szabad levegőre hazamehetne, oda a Szamos vidékére! Most megkezdődött a vadkacsázás
               ideje. Milyen felséges dolog volna puskával a vállán barangolni a nádas
               lapályokat.</p>
				<p>Itt a nagy városban elernyed az ember, olyan petyhüdt lesz egész teste, lelke. Nem
               neki való hely ez, érzi; de hát mit csináljon? Hazamenni restel. Nem, nem, még
               látogatóba sem megy, még egy pár napra sem megy. Mit mondana az embereknek, a kik
               kérdezősködnének? Mit mondana az édes anyjának? Nem merne szeme közé nézni.</p>
				<p>Érzi szörnyü gyámoltalanságát s hányja-veti elméjében, hogy miért nem tud boldogulni
               ő is ugy, mint mások? Nem elég eszes? Nem elég szorgalmas? De hiszen többet tanult,
               többet tud, mint tiz ilyen Simon Endre s dolgozni képes volna reggeltől estig, ha
               kell, buzgón, fáradatlan, mig amaz csak kocsikázik, vendégeket fogad és mulatságokon
               jár az esze. Miért megy előre amaz s miért nem bir előre menni ő?</p>
				<p>Mi az a varázskulcs, mely megnyitja a boldogulás utját? Hiszen barátai neki is
               vannak, a kik kezét szorongatják. Szováthy Gyula arról is beszél:</p>
				<p>- Neked be kellene jönnöd a képviselőházba.</p>
				<p>Dózsa Kálmán szerénykedik ugyan, hogy ő a képviselőházba? De magában mégis azt
               gondolja: miért ne? Ül ott más olyan fiatal ember is mint ő. S ha ilyen hatalmas
               férfi, mint Szováthy Gyula, pártfogása alá venné, bemutatná a főkorifeusoknak, a
               minisztereknek, ajánlaná, támogatná, nos ki tudja? Hiszi, hogy becsülettel betöltené
               azt a helyet. Csak a költségek miatt aggódik, honnan vegye?</p>
				<p>Azt azonban csak ugy csinyján hozza elő Szováthynak. Az ember resteli a szegénységét
               emlegetni. Hiszen ha egy pár ezer forintnál nem rugna többre a költség?...</p>
				<p>- Jóformán semmi költség, - biztositja fiatal barátját Szováthy Gyula. Olyan
               kerületet szerzek neked, a mely semmibe sem kerül. A napokban megüresedik a Sárréthy
               Lajos kerülete, kinevezik főispánnak. Az éppen neked való kerület lesz, nem kell
               hozzá sem pénz, sem fáradság. A lábadat lógázva megkaphatod. Ellenzék alig van benne
               mutatónak. Szavaznak mint a parancsolat.</p>
				<p>Dózsa Kálmán kétkedik: vajjon akarják-e majd őt? Egy ismeretlen embert?</p>
				<p>- Hát mit gondolsz: ismernek azok valakit? Csupa szegény tót, a kit behajtanak
               szavazni. Egynéhány falusi jegyző, a kiket a szolgabiró kormányoz. Egypár ügyvéd, a
               kiknek igérsz valamit, királyi táblai biróságot, közjegyzőséget.</p>
				<p>- De hiszen az nem tőlem függ.</p>
				<p>- Ugyan hallgass. Igérni mindent lehet. Néhány plébános is van, a ki kanonok szeretne
               lenni; azoknak megigérheted a vörös övet, azonfelül valami prépost-keresztet is.
               Könnyen megy, a jó szó nem kerül semmibe.</p>
				<p>- De a központ? Vajjon fog-e ajánlani a központ?</p>
				<p>- Azt elvégzem én. Bevezetlek a klubba, bemutatlak a pártelnöknek, beszélek a
               miniszterelnökkel. Bizd csak reám.</p>
				<p>Alig meri elhinni ezt a nagy szerencsét Dózsa Kálmán. Hát csakugyan egyszer ő reá is
               mosolyogna a sors? És oly könnyen menne az?</p>
				<p>- No lásd, - örvendez a felesége; - ugy-e igazam volt, hogy feljöttünk? Otthon soha
               sem ért volna téged ilyen szerencse. Lásd, mit tesz az, ha az embernek előkelő
               barátai vannak!</p>
				<p>S nyájasan mosolyog Szováthy Gyulára:</p>
				<p>- Oh, milyen kedves ember ön!</p>
				<p>A képviselő visszamosolyog:</p>
				<p>- Vigyázzon, hátha nem teszem ingyen?</p>
				<p>De ez csak gyöngéd tréfa. Mi lenne egyéb? Szováthy Gyula diszkrét gavallér, a ki nem
               hirtelenkedik s megvárja a maga idejét, bármily sokáig kell is reá várni.</p>
				<p>Néha már csaknem azt hiszi, hogy itt van az az idő, de mindig arra a tapasztalásra
               jut, hogy még nincs itt. Nincs, még most sincs. Az asszonyka csak a jó barátot akarja
               benne látni, a kivel bizalmaskodni lehet, kezet szorongatni lehet, egy kicsit
               kaczérkodni is, hallgatni az udvarlását s ha már sok, hát nevetve szakitni félbe:</p>
				<p>- Menjen, menjen, maga csak tréfát üz belőlem.</p>
				<p>A képviselő ur esküszik, hogy minden szava szent igaz, érzelmei a legkomolyabbak; de
               az asszonyka még akkor is tréfának veszi:</p>
				<p>- Menjen, ne tréfáljon.</p>
				<p>Mióta szó van a Kálmán képviselőségéről, azóta még gyakrabban látogatja őket Szováthy
               Gyula. Ez aztán a barátság, a hű, igaz barátság. No már legközelebb bemutatja a
               miniszterelnöknek is Kálmánt.</p>
				<p>De mindig közbejön valami akadály. Ez már igazán boszantó dolog, hogy a jó barát nem
               segithet jó barátján. A Sárréthy kerületét eligérték másnak, odavaló megyebeli
               embernek, a kinek nagy a rokonsága, nagy a befolyása.</p>
				<p>- No de ne félj, lesz még más üres hely is nemsokára.</p>
				<p>Valóban lesz, mert a mulandóság törvénye még a képviselőkre is kiterjed, vagy meghal
               valaki, vagy főispán lesz, vagy egyéb lesz; de az üres helyre mindig akad valaki, a
               kinek nagy a rokonsága, nagy a befolyása vagy Isten tudja mi, csakhogy Dózsa
               Kálmánnak elejébe vág.</p>
				<p>S a mint ott sétálgat a mi barátunk a városliget megritkult lombu fái alatt, a sárga
               levelekkel behintett utakon, ugy látja, mintha az ő reményei is igy hullanának le
               egyenkint s mintha mindegyre bágyadtabb lenne ő is, mint ez az egész őszi természet
               itt körülte.</p>
				<p>Megint egy megüresedő helyről beszélt Szováthy, megint biztatta: no most már
               bizonyos; de Dózsa Kálmán nem hisz már semmi biztatásban. A képviselőség az csak
               káprázat, tünékeny álom, melyre oktalanság volt gondolni. Egy kis hivatal jobb lenne,
               valami szerény állás biztos fizetéssel. Az ember nem élhet csupa reménységből s édes
               anyja kis vagyonkája folyvást fogy, fogy. Igazán lelkiismeretlenség igy kifosztani
               szegényt öreg napjaira. És aztán, ha minden elfogyott, mit csinálnak aztán?</p>
				<p>Ma beszélt már Piroskával is erről; de az nem birja megérteni. Mit csinálnak? Hisz a
               képviselőség bizonyos; Szováthy megigérte. Most már igazán bizonyos.</p>
				<p>- Aztán ott a Polgári bank, ott is bejutsz az igazgatóságba a legközelebbi
               választásnál. Én nem értem, hogy mit aggodalmaskodol.</p>
				<p>Nem, ez a higeszü asszonyka soha sem fogja megérteni, hogy mit töpreng Kálmán, mikor
               olyan szépen haladnak előre. Hát nem ebédelt náluk a mult héten gróf Inséghesy
               Aladár? Hát gondolták volna azt otthon Berényben, hogy gróf is fog még járni valaha
               hozzájuk?</p>
				<p>- Hát majd a télen! Még nem is tudod, hogy a karácsonyi bazárban én is elárusitó
               leszek. Ugy bizony. Itt a felszólitó levél. És mennyi mágnáshölgy lesz köztünk.
               Olvasd csak. Itt a névsora azoknak, kik már ajánlkoztak. Látod?</p>
				<p>Dózsa Kálmán láthatta, hogy teljesen hiábavaló Piroskával beszélni. Annak már csak a
               karácsonyi bazáron s a mágnásnőkön jár az esze. Milyen diadal lesz az, ha majd
               otthon Berényben és Vámoson olvasni fogják a lapokból, hogy gróf Keresztury Ákosné és
               Dózsa Kálmánné, vagy pedig gróf Mátyásházy Imréné és Dózsa Kálmánné... szóval:
               valamelyik főrangu grófné és ő... együtt, egy elárusitó bódéban, egy asztalka
               mellett...</p>
				<p>- Te is fogsz tőlem valamit venni, ugy-e Kálmán? No édes Kálmán, csak legalább
               valamit. Tudod, hogy az árva gyermekek javára lesz. És bemutatlak téged Keresztury
               grófnénak vagy Mátyásházy grófnénak, vagy a melyik velem lesz: ez az én haragos,
               aranyos kedves férjem.</p>
				<p>Nem, nem, Piroskával nem lehet beszélni. Nincs pénz? De hiszen Piroska régen ismeri
               már ezt a nótát. Apa is mindig azt mondta, azért mégis volt pénz, mikor kellett,
               bálba is elmentek, majálisra is elmentek, pedig apa mindig sopánkodott, hogy nincs
               pénz.</p>
				<p>- Most már te is kezded?</p>
				<p>Dózsa Kálmán hallgatott. Mit mondhatott volna még?</p>
				<p>- Lásd, Kálmán, gyermekünk sincs, hát mi minek fukarkodnánk? Ha az ember előre akar
               menni a világban, hát nem ülhet otthon a sutra.</p>
				<p>Hiszen majd szaporodik később a jövedelmök. Aztán itt van Flóris bácsi is; az mindig
               előállt, ha megszoritották. Oh, Flóris bácsi nagyon gazdag. Apa azt mondja, hogy
               rengeteg pénze lehet eldugva. És azt mind ők öröklik.</p>
				<p>- No látod, hogy nincs semmi okod azon aggódni, hogy miből élünk meg itt
               Budapesten?</p>
				<p>Itt a magányban azonban, a mint a városliget fái alatt sétál, ujra megszállja a gond
               Dózsa Kálmánt, miből fognak megélni s mi lesz a vége ennek az esztelen életnek?</p>
			</div>
			<div type="chapter">
				<head>IX.</head>
				<p>Bezzeg nincs gondja Simon Endrének. A Polgári Bank virul és gyarapodik. A csizmadia,
               szabó, asztalos igazgatósági tagok egy kukkot sem értenek ugyan az üzlethez, de a
               vezérigazgató sem sokkal többet tud; az ügyek azért mégis csak mennek maguktól. Egy
               sereg hivatalnok, könyvelő, pénztárnok elvégzi a maga dolgát, az igazgatóságnak
               nincs egyéb teendője, mint aláirni, üléseket tartani s meghallgatni a vezérigazgató
               eszméit.</p>
				<p>Mert eszméi mindig vannak, zseniális eszméi, melyek rémületbe ejtenék ugyan más
               pénzintézetek embereit, de a Polgári Bank csizmadiáit és asztalosait csodálatra
               ragadják. A nagy serfőző, melyet tervez, óriási maláta-czukorka gyárral lesz
               egybekötve. Egész Európát innen fogják elárasztani maláta-czukorkákkal, sőt a Keletet
               is, mert ott is vannak köhögős emberek.</p>
				<p>A sörexportra nézve is vannak eszméi. Meg kellene kisérteni a kivitelt Törökországba.
               A korán nem tiltja, csak a borivást.</p>
				<p>A fölállitandó téglagyárat villák épitésével lehetne egybekapcsolni Promontoron, ugy,
               hogy a megmaradt téglát mindjárt fölhasználhatnák. Azokból a villákból aztán utasok
               is kerülnének a villamos vasut számára. Kettős haszon volna.</p>
				<p>De még hármas is, mert a villák körül eperfákat ültethetnének s ez által a
               selyemtenyésztésnek vethetnék meg az alapját Promontoron.</p>
				<p>Selyemtenyésztés, villák épitése, téglagyár, sörkivitel, malátaczukor, mindez
               megzavarja a becsületes iparos polgárok fejét s általános helyeslés közt jelenti ki
               az elnöklő Inséghesy Aladár gróf, hogy az igazgatóság elvben elfogadja a
               vezérigazgató ur inditványait, a részletekről majd máskor határoznak, de a
               részletekre soha sem kerül a sor, mert mikor arra kerülne, a vezérigazgató urnak már
               akkor ismét uj eszméi vannak, melyek háttérbe szorítják a régieket. A nagy
               iparfejlesztő részvénytársaság egyelőre hát nem csinál egyebet, csak váltókat
               eszkomptál.</p>
				<p>Azt azonban oly mértékben, hogy boldognak, boldogtalannak jut belőle. A régi nagy
               pénzintézetek emberei csóválják a fejöket s azt mondják rá:</p>
				<p>- Szédelgés. Könnyelmüség. Meg kell buknia.</p>
				<p>De a kis emberek dicsőitik. Ez az ő bankjuk, támogatni kell. S özönlik oda a pénz. A
               szegény emberek mind oda hordják megtakaritott filléreiket.</p>
				<p>A Polgári Bank hatodfél százalékot ad betevőinek, mig a többi pénzintézet csak
               ötödfelet. Hogyne tódulna oda mindenki?</p>
				<p>Hiába kiabálják az irigy versenyző intézetek:</p>
				<p>- Szédelgés. Csalás. Meg fog bukni!</p>
				<p>A jóslat nem teljesül be; az intézet virul. A vezérigazgató folyvást kocsikázik,
               pezsgőzik és mulat, de az intézet azért virul. A grófi elnök is pezsgőzik, kinek
               azelőtt a savanyu vinkó is jó volt.</p>
				<p>A józsef- és ferenczvárosi polgárok kezeiket dörzsölik: mesés osztalékról beszélnek.
               A részvények ára rohamosan emelkedik s a nagy pénzintézetek emberei hiába kiabálják,
               hogy: »szédelgés«, a részvényeket egymás kezéből kapkodja a nagy közönség. Már
               negyven forintot kinálnak a huszonöt forintos részvényekért s holnap vagy holnapután
               megadnak negyvenötöt, a jövő héten talán ötvenet.</p>
				<p>Ez az örvendetes zaj kicsalja odujából Kertész Flóris kuriai biró urat is és
               megemlékezik, hogy neki igen kedves rokonai vannak, a kiket meg kellene egyszer
               látogatni.</p>
				<p>- Kedves Kálmán öcsém, kedves Piroska hugom! - ölelgeti őket az öreg méltóságos
               ur.</p>
				<p>Nem is tudja, hogyan fejezze ki örömét, hogy ilyen friss egészségben láthatja. Már
               régóta készül hozzájuk:</p>
				<p>- De tudjátok, az ilyen öreg ember soha sem ura az idejének. Egyszer a lábát
               hasogatja a csuz, máskor a gyomrával van baja. Azután az a tömérdek dolog, az embert
               megölik a munkával.</p>
				<p>- Miért nem tetszik nyugalomba vonulni? - biztatják Dózsáék.</p>
				<p>- Nyugalomba? - jajgat az öreg. - Édes Istenem! Hogy él meg az ember akkor? Hej,
               nagyon szükmarkuan osztogatják azt a kis penziót. Aztán, édes gyermekeim, az ember
               szeretne a rokonain is egy kicsit segitni.</p>
				<p>Az öreg méltóságos ur csupa rokoni szeretet most. Majd a Kálmán kezét, majd a
               Piroskáét szorongatja.</p>
				<p>- Az ilyen öreg embernek már csak az az öröme, ha a rokonainak valami javára
               lehet.</p>
				<p>Megvallja, hogy van egy kis megtakaritott pénzecskéje. Nem sok, de hát mégis
               valamicske. Ha nem kéregettek volna tőle mindig a rokonok, hát több is lehetne.</p>
				<p>- S annak mind ti vennétek a hasznát, édes gyermekeim, hisz idővel minden reátok
               marad. Az ilyen öreg ember ugy sem él már sokáig.</p>
				<p>Hát azt a kis pénzecskéjét szeretné jól befektetni s minthogy hallotta, hogy az ő
               Kálmán öcscse szintén valami nagy ember annál az uj banknál, hát arra kérné, ha
               lehetne talán kéz alatt olcsóbban is hozzájutni olyan részvényekhez...</p>
				<p>Dózsa Kálmán nem érti:</p>
				<p>- Hogy tetszik azt gondolni, hogy kéz alatt?</p>
				<p>- No hát ugy, édes öcsém, hogy az igazgatóság a fiókjában levőkből juttatna nekem
               egynéhány darabot. A te pártfogásoddal azt ki lehetne vinni.</p>
				<p>Dózsa Kálmán még most sem érti.</p>
				<p>- Ej, ej, édes öcsém - magyarázza az öreg ur - előttem nem kell titkolódzni. Tudom én
               azt, hogy minden uj részvénytársaságnak marad egy csomó részvénye, a mely jegyezve is
               van, meg nincs is, s a melyet akkorára tartogatnak, mikor majd az ára felszökött. Hát
               abból kérnék én, édes öcsém.</p>
				<p>Dózsa Kálmán megzavarodva hallgatja az öreg ur fölvilágositását, mert igazán nem
               tudja, hogy nálok is fordult-e elő ilyen manipuláczió. De az öreg másra magyarázza s
               könyörögni kezd:</p>
				<p>- No hát csak nem tagadod meg pártfogásodat ettől a szegény öreg Flóris bácsitól?
               Megmondhatod az igazgatóságban, hogy egy magasállásu birói személy, a nevemet nem
               szükséges megmondani... nem akarom, az emberek mindjárt rosszat gondolnak... csak
               annyit mondj: egy magasállásu birói személy óhajtana néhány darabot.</p>
				<p>A magasállásu birói személy emlegetése nagy hatást gyakorolt a vezérigazgatóra. Egy
               darabig azon gondolkozott, hogy talán ingyen kellene átengedni annak a magasállásu
               birói személynek a részvényeket, az ember nem tudja, nem veheti-e valamikor hasznát?
               De aztán jobban meggondolta. Nem akarná kompromittálni magát.</p>
				<p>- Hát mondd meg annak a magasállásu urnak, - jelentette ki Dózsa Kálmánnak, - hogy öt
               forinttal olcsóbban adjuk neki. Hány részvényt parancsol?</p>
				<p>- Hát van még részvény? - csodálkozott Dózsa Kálmán.</p>
				<p>Simon Endre nevetett:</p>
				<p>- Hát persze hogy van, te naiv ember! A szatócsoknak és a csizmadiáknak csak a szájok
               járt; a részvényeknek fele is megmaradt. De én tudtam, hogy csak egyszer induljon meg
               az áradat, hát nő az perczről perczre. Most már hatalmasan vitorlázunk a tengeren. A
               bank legalább százezer forintot nyer csak ezen a manipuláczión. Olyan osztalékot
               adunk, hogy az embereknek szemök-szájok eláll. Nekem legalább huszezer forint
               tantiéme jut. Nektek is, a felügyelőbizottságnak, tisztességes jutalmat szavaztatunk
               meg a közgyüléssel.</p>
				<p>Dózsa Kálmán ámult, bámult:</p>
				<p>- De hogy történhetett ez? Hiszen semmit sem tudtunk róla.</p>
				<p>- Természetes, hogy nem tudtatok, - kaczagott Simon Endre: - csak a holnapi ülésen
               szándékozom előterjeszteni a dolgot az igazgatóságnak. Remélem, hogy
               helybenhagyják.</p>
				<p>Dózsa Kálmán egyik csodálkozásból a másikba esett:</p>
				<p>- Hiszen ez szabályellenes... ez... ez...</p>
				<p>- Nagyon jól tudom. De ha én orrotokra kötöttem volna a dolgot mindjárt eleinte, hát
               a ti lelkiismeretetek tiltakozott volna, a csizmadiák megrémültek volna, a részvények
               lesülyednek, a betétek elmaradnak s azóta már vége volna ennek az egész nagy
               vállalatnak, mint egy szappanbuboréknak, mely az első érintésre szétpattant.</p>
			</div>
			<div type="chapter">
				<head>X.</head>
				<p>A »Polgári Bank« igazgatósági ülésén nagy lelkesedéssel vették tudomásul a
               vezérigazgató ur előterjesztését. A helyeslés, a kellemes meglepetés és csodálat
               moraja zúgott végig a zöld asztal körül. Az elnöklő nemes gróf meleg szavakkal
               fejezte ki az igazgatóság köszönetét. Az igazgatósági tagok, a csizmadiák, asztalosok
               arcza ragyogott az örömtől s alig fértek meg a bőrükben.</p>
				<p>Csak az egyik ügyvéd a felügyelő-bizottságból emelt óvást az ilyen manipulácziók
               ellen s bejelentette kilépését. Hangos pisszegés fogadta ezt a kijelentést.</p>
				<p>- Lépjen ki. Nagyon jól van. Nem is ide való.</p>
				<p>Mindjárt betöltötték helyét a póttaggal, Dózsa Kálmánnal.</p>
				<p>- Látod? - mondta örvendezve a kis menyecske.</p>
				<p>De Dózsa Kálmánnak ugy rémlik, mintha nem nagy okuk volna az örvendezésre. Nem mer
               nyiltan szólni, de magában megvallja, hogy azt a manipulácziót ő sem helyeselheti.
               Hátha rosszul ütött volna ki? S hátha készit még Simon Endre több ilyen zseniális
               meglepetést is a bank igazgatóságának? S ők felelősek azért, a mit az a vakmerő ember
               elkövet.</p>
				<p>Semmikép sem tud megnyugodni Dózsa Kálmán s ugy érzi, mintha folyton meg-megujuló
               aggodalmat vett volna most a nyakába, de édes Istenem, ő is előre akar menni már
               egyszer s neki is jól esnék egy kis jövedelem és ha a többiek nem aggódnak, hát miért
               aggódjék oly nagyon ő?</p>
				<p>Látja, hogy a siker előtt meghajolnak az emberek s a Simonék szalonja soha sem volt
               oly látogatott, mint most. Nagyon tekintélyes férfiak jelennek meg ott, kiket eddig
               nem lehetett látni s egy szerdán este megjelennek ott Morvayék is, a szigoru erkölcsü
               Morvayék.</p>
				<p>Mindkét részről igen szives és barátságos volt ez a találkozás. Morvay Samu a régi
               időket emlegette:</p>
				<p>- Tudod még, pajtás?</p>
				<p>Diákköri csinyeket elevenitnek föl, már a mennyire oly komoly férfiunál, ki ifju
               korában is a rendes élet példányképe volt, csinyekről szó lehet.</p>
				<p>Vámoson jártak iskolába mindketten, csakhogy Morvay Samu néhány osztálylyal feljebb s
               nagy fiatal ember volt már, mikor Simon Endre még csak kis diák. De most elenyészett
               a korkülönbség s ugy tünik föl nekik, mintha egészen együtt élték volna át
               ifjuságukat, a legbensőbb barátságban. Annyi régi dologra emlékeznek:</p>
				<p>- Tudod még?</p>
				<p>- Hogyne? Hát te?</p>
				<p>Igy folyik köztük a beszélgetés, csak arra nem emlékszik már Morvay Samu, a mit
               néhány hónap előtt mondott, mikor ebbe a szóba foglalta össze véleményét Simon Endre
               felől:</p>
				<p>- A szédelgő!</p>
				<p>S Morvayné is oly szives Simonnéhoz:</p>
				<p>- Igazán, ugy örülök, hogy ismét láthatlak, Lilla.</p>
				<p>A mire Simonné mondhatná ugyan:</p>
				<p>- Ezt az örömet megszerezhetted volna magadnak, lelkem, már régóta.</p>
				<p>De nem mondja, csak azt lesi, vajjon mi a szándékuk, mert hogy ok nélkül jöttek volna
               ide Morvayék, azt nem hiszi. S alig várja, hogy mikor a vendégek mind elmennek,
               megkérdezhesse a férjétől:</p>
				<p>- No, mi kell azoknak a kapzsiaknak?</p>
				<p>Hogy mi kell, azt még nem tudhatni; de hogy valami kell, azt sejthetik Simonék.</p>
				<p>- Talán egy igazgatósági tagság a jövő választáskor, - véli Simon Endre.</p>
				<p>Mert már nagyon sokan vannak, kiknek igazgatósági tagság kellene a Polgári Banknál,
               igen tekintélyes férfiak, képviselők, bankárok, nevezetes pénzügyi kapaczitások.</p>
				<p>A Hunnia bank vezérigazgatójával is találkozott Simon Endre a napokban s az karon
               fogta és kedves kollégának szólitotta. Még a kocsijával is megkinálta.</p>
				<p>- Nem tetszik beülni? Elviszem, a hová készült.</p>
				<p>A tőzsde előtt történt ez a találkozás, egész sereg ott ácsorgó ember láthatta. Egy
               kis szivaros boltból jöttek ki, hová mind a két nagy férfi betért néha, hogy néhány
               havannát vásároljon s az ott áruló csinos szőke trafikos kisasszonynak megcsipkedje
               az állát.</p>
				<p>Mikor karonfogva kiléptek, Simon Endre intett a kocsisának s oly csinos fogat állt
               elő, hogy a Hunnia bank vezérigazgatója megbámulhatta.</p>
				<p>- Kedves kolléga, - szólt akkor Simon Endre, - nekem legyen szerencsém. Hová
               vigyem?</p>
				<p>Egy kocsiban távozott a két vezérigazgató s a tőzsde apró-cseprő népsége, mely mindig
               ott ácsorog az utczán, áhitatosan tekintett utánok, de főkép a Polgári Bank
               vezérigazgatója után:</p>
				<p>- Nagyszerü ember! Zseniális fej!</p>
				<p>A Hunnia bank vezérigazgatója pedig igy szólt a kocsiban:</p>
				<p>- Támogassuk egymást, kedves kolléga.</p>
				<p>Már akkor a Polgári Bank részvényeit ötvenkét forintjával vették. Hallatlan
               áremelkedés! És ilyen gyorsan.</p>
				<p>Kertész Flóris kuriai biró urnak ugyancsak sietnie kellett. Először száz darabot
               vett, de két nap mulva visszatért:</p>
				<p>- Kedves Kálmán öcsém, még egy kis pénzecském volna, azon is szeretnék Polgári
               Bankrészvényt venni, de a multkori áron, édes öcsém.</p>
				<p>- Nem tudom...</p>
				<p>- No nekem, édes öcsém, - könyörgött az öreg. - Hiszen annyi, mintha magatoknak
               vennétek. Ugy is ti öröklitek.</p>
				<p>- Hát mennyit?</p>
				<p>- Három-négyszáz darabocskát, - szólt az öreg ur habozva.</p>
				<p>Nyilván félt, hogy a rokonság közt hire fut, mennyi sok pénze van. Ezek a Kálmánék
               ugyan jóravaló derék emberek, ezek nem kérnek, sőt megadják még azt is, a mit Tóni
               kért; de a többi! Ha azok megtudják, főkép Tóni?</p>
				<p>- Édes öcsém, - rimánkodott Kálmánnak, - Igérjétek meg, hogy ez a dolog köztünk
               marad. Egy léleknek sem szabad arról tudni. Piroska, el ne árulj. Kezetekbe van
               letéve az életem. Nagy veszedelem fenyeget. Ki sem mondhatom nektek, hogy milyen nagy
               veszedelem. Többet ne kérdezzetek, most nem mondhatok többet. Senkinek... értitek?...
               senkinek se szóljatok. Apátoknak se. Különösen neki ne.</p>
				<p>Miután erre nézve megnyugtatást nyert, ujra visszatért arra, hogy hány részvény
               kellene:</p>
				<p>- Mondjuk, hogy ötszáz. Lehet hat is. Még talán annyi pénzecskét össze birok szedni,
               ha a jó barátaimtól kéregetek. De ha hét lesz, azt sem bánom. Nem bánom. Majd
               valahogy azt is csak előteremtem... ámbár keservesen, de előteremtem.</p>
				<p>Még egy darabig habozott, ne menjen-e tovább? De aztán azt gondolta, hogy már most is
               messzebb ment, mint kellett volna. Ha ezektől a Kálmánéktól kiszivárog valami, hát
               akkor neki vége. Többé holta napjáig le nem rázhatja a nyakáról a hugait meg a
               sógorait. Hát még Tónit! Lenyuzzák a bőrét a rokonok.</p>
				<p>- Kálmán öcsém, - kezdi hát ujra a könyörgést, - te is Piroska, az Istenre kérlek, ne
               szóljatok senkinek.</p>
				<p>Azok nem tudják, hogy miért remeg ugy az öreg ur. Talán attól fél, hogy gyanus
               forrásunak fogják tartani azt a sok pénzt? Meglehet. Kálmánnak az informácziók jutnak
               eszébe, de hallgat s nagyon megsajnálja az öreget, midőn a veritéket törülgeti
               homlokáról.</p>
				<p>Szavokat adják ünnepélyesen, hogy senkinek sem fognak szólni.</p>
				<p>- Kálmán, - szólalt meg Piroska, mikor Flóris bácsi eltávozott, - ha olyan sokat
               lehet nyerni azokon a ti részvényeiteken, miért nem veszünk mi is egynéhány
               százat?</p>
				<p>- De hol vegyük rá a pénzt? - válaszolt a férj.</p>
				<p>Az asszonyka hamar készen volt a felelettel:</p>
				<p>- Hát gondolom, a mama, ha irnánk neki...</p>
				<p>- Nem, anyámtól nem lehet többet kérni, - szakitotta félbe Kálmán. - Már addig a
               határig mentünk, a meddig nem lett volna szabad menni.</p>
				<p>- De hát miért? - csodálkozott az asszonyka. - Hiszen most nem azért kérnénk, hogy
               elköltsük, hanem, hogy nyerjünk rajta. Hát micsoda oktalanság ez, Kálmán? Minden
               ember nyer ezeken a részvényeken, csak mi ne nyerjünk?</p>
				<p>- Az édes anyám utolsó maradék vagyonát nem koczkáztathatjuk, Piroska - szólt a
               férj.</p>
				<p>- Hát ki mondja, hogy koczkáztatnánk? Hiszen te magad legjobban tudod, mennyit lehet
               nyerni. Benne vagy. Hát miért nem akarod?</p>
				<p>- Megmondtam, hogy miért, - válaszolt Kálmán.</p>
				<p>De Piroska nem értette, csak azt látta, hogy férje valami megmagyarázhatatlan
               makacsságból elszalaszt egy kedvező alkalmat, hol sok-sok ezret lehetne nyerni.
               Megkisérti hát előbb hizelgéssel hatni reá:</p>
				<p>- Édes Kálmán, lásd, oly szépen kérlek... Az én kedvemért, Kálmán... És a mama is
               örülne rajta, ha nyernénk, elhiheted... Majd irok én a mamának, Kálmán, ha te nem
               akarsz... Jó lesz, édes Kálmán?</p>
				<p>De a férj hajthatatlan maradt:</p>
				<p>- Ne irj. Nem akarom.</p>
				<p>Akkor daczoskodással próbálja. Elforditja fejét és egész nap nem szól Kálmánhoz. De
               az sem ér semmit. Kálmán ebben az egy dologban nem enged.</p>
				<p>Ő nem látja oly biztosnak azt a nagy nyereséget, neki kétségei vannak, a szerencse
               változandó, meg is fordulhat; de mindezt hiába magyarázná bármeddig Piroskának.
               Piroska soha meg nem értené, soha el nem hinné. Csak hagyja hát duzzogni az
               asszonykát, mig majd magától lecsöndesedik.</p>
				<p>Minden további szó olaj volna most a tüzre. Legjobb hallgatni.</p>
			</div>
			<div type="chapter">
				<head>XI.</head>
				<p>Néhány nap elmult duzzogásban. A kis menyecske, ki máskor oly szeretetreméltó volt,
               mint valami kedves, vidám, csicsergő madárka, most olyan lett, mintha szárnyát
               szegték volna; busan, durczásan hallgatott. Ha férje szólt hozzá, alig felelt rá.</p>
				<p>Ugy viselte magát, mint a kin méltatlanul nagy sérelem esett. Mikor ő oly okos és
               hasznos tanácscsal állt elő, Kálmán akkor oly konokul ellenszegült az ő jó
               tanácsának. Hát nem annyi ez, mintha azt mondta volna: menj te ostoba, nem értesz te
               ahhoz!</p>
				<p>Persze, hogy nem ért. A nők semmihez sem értenek. Csak a férfiak a bölcsek. Ők a
               teremtés urai. Már Kálmán is olyan lesz, mint a többi.</p>
				<p>Eddig még hallgatott a szép szóra. Ha valamit megmagyarázott Piroska: látod, édes
               Kálmán, igy meg ugy... hát mindig föl lehetett őt világositani. Hiszen a Budapestre
               feljövetel sem ment könnyen, akkor is sokáig kellett beszélni:</p>
				<p>- Látod, édes Kálmán.</p>
				<p>De végre csak megértette, hogy az ő javára van, a mit Piroska mond. Most azonban
               semmikép sem érti meg. Hiába próbálja Piroska daczoskodással, egy kis sirással is.
               Kálmán ugy tesz, mintha nem venné észre a könyeket a szemében. Némán, lesütött fejjel
               ülnek egymás mellett az asztalnál, csak néha-néha kandikál át a kis menyecske
               férjére: mi lelte ezt a Kálmánt? Hát igazán nem akar engedni?</p>
				<p>Még javában tart a duzzogás, mikor egyszer csak oda cseppen közéjök Kertész Antal
               törvényszéki biró ur Vámosról:</p>
				<p>- No gyerekek, itt vagyok.</p>
				<p>Addig-addig irogatta, hogy jön, mig egyszer most már igazán eljött. Látja, hogy az a
               Flóris semmit sem csinál, ez a Kálmán sem csinál semmit, már neki magának kell
               mozogni, ha előre akar jutni. Levélirással semmire sem megy az ember.</p>
				<p>No de most, hogy itt van, nem nyugszik addig, mig ki nem járja, hogy a királyi
               táblához kinevezzék, mert az égbekiáltó igazságtalanság, hogy ő még mindig Vámoson
               van, másokat pedig, fiatalabbakat, sokkal fiatalabbakat már régen fölhoztak.</p>
				<p>Persze, mert azok utána járhattak, azok megtehették, de ő nem mozdulhatott ki
               hazulról, nem telt uti költségre, a sok gyerek fölemésztette azt a kis fizetést,
               Flóris pedig mindig olyan czudar fösvény volt, ha pénzt kértek tőle s csak nagy
               szükség idején lehetett kisajtolni belőle valamit.</p>
				<p>Most azonban, hogy a leánya idefent lakik, most már Kertész Antal is utána járhat,
               mint más, ő is zaklathatja a befolyásos férfiakat, ő is jelentkezhetik audiencziára a
               miniszter ő exczellencziájánál, ajánlhatja magát a táblai elnök ő méltóságának
               kegyes pártfogásába. Nógathatja a vejét is:</p>
				<p>- Te is mozogj egy kicsit.</p>
				<p>Kergeti egyik képviselőhöz, majd a másikhoz:</p>
				<p>- Beszélj ezzel. Beszélj azzal.</p>
				<p>Élelmes ember, kinek a szeme mindenütt ott van. Igazán csoda, hogy nem birt előbbre
               jutni s Vámoson megfeneklett. De hát mikor az embernek egy rakás gyerek a nyakán,
               három leány belőle, a kiket bálokra kell hordani, egyet már férjhez is kell adni és
               folyvást eviczkélni a takarékpénztártól Háj Fülöphöz, Háj Fülöptől Flóris bácsihoz,
               nem csoda, ha abban telt el az idő. Hiszen lehetett volna ő csak idefent
               Budapesten.</p>
				<p>- Gyámoltalanok vagytok, gyerekek, hogy nem tudjátok jobban fölhasználni a
               szerencsét, - oktatja Piroskát.</p>
				<p>- Igaz, apa, ugy van, - felelte lánggal-lobbal Piroska.</p>
				<p>No legalább kiöntheti atyja előtt panaszát. Elmondja, hogy most milyen fényesen
               mosolyogna reájuk a szerencse, mennyit nyerhetnének, csak Kálmán akarná.</p>
				<p>- Akarni kell neki, teringettét! - jelenti ki a nagylelkü apa. - Micsoda bolondság
               az, eltolni magától a szerencsét!</p>
				<p>Reá is támad a vejére:</p>
				<p>- No Kálmán, ezt nem vártam volna tőled.</p>
				<p>Két tüz közé szoritva, Dózsa Kálmán még mindig védelmezi magát, de az após nem
               kételkedik, hogy végre mégis kapitulálni fog.</p>
				<p>- Csak nem kell nagyon erőltetni a dolgot, - adja leányának a bölcs tanácsot. - Bizd
               csak reám. Kezeskedem, hogy meglesz.</p>
				<p>És Piroska elhiszi. Látta otthon, hogy apa ennél sokkal nehezebb dolgokat is
               keresztül vitt, mikor Háj Fülöp esküdözött, hogy tovább nem vár, be fogja perelni a
               váltót, aztán mégis várt, sőt uj váltóra pénzt is adott s félig boszankodva, félig
               nevetve jelentette ki:</p>
				<p>- Igazán, a tekintetes urnak ördöge van, hogy az embereknek muszáj megtenni, a mit a
               tekintetes ur akar.</p>
				<p>Aztán Flóris bácsi, hányszor megirta Flóris bácsi, hozzá többé ne forduljanak, ő egy
               krajczárt sem küld többé, aztán mégis küldött.</p>
				<p>Oh, ha apa akar valamit, annak meg kell lenni. Ő mindig tudja a módját.</p>
				<p>- Csak bizd reám, leányom, - hunyorgat a szemével. - De most ne durczáskodjatok.
               Eredj és öleld meg szépen az uradat.</p>
				<p>Kertész Antal boldog, hogy helyreállithatta a családi békét.</p>
				<p>- Igy la, igy szeretlek látni benneteket.</p>
				<p>A jó apának legfőbb gondja gyermekei boldogsága. Igazán a gondviselés vezette őt ide
               éppen ebben a válságos perczben, a mikor jó tanácscsal kell szolgálni nekik.</p>
				<p>No, a jó tanács az sohasem hiányzott nála, csak egyebet ne akarjanak tőle. Most is
               ellátja őket mindennemü jó tanácscsal. Hogy kell a virágos bort megtisztitani, hogy
               kell a dinnyét télire eltenni, hogy lehet a czipőbőrt puhává és tartóssá tenni, igen
               jó és olcsó tintakészités módjával is szolgál.</p>
				<p>Mert ez a derék férfi mindent tud, a törvényt, a házi dolgokat, a gazdasszonykodást,
               a pinczekezelést, az órák reperálását s az elhelyezhetetlennek látszó váltók
               elhelyezését. Csodálatos, hogy ennyi tudománynyal nem birt előre vergődni.</p>
				<p>De most, most előre kell jutni neki is. Még Flóris bácsit is kizavarja odujából s
               belekapaszkodik. El kell vele menni az öregnek a táblai elnökhöz, a
               tanácselnökökhöz. Hiába mérgelődik.</p>
				<p>- Hagyj már nekem békét!</p>
				<p>Szováthy Gyulát is lefoglalja. Hiszen ez nagyszerü, hogy Kálmánéknak ilyen jóbarátjok
               van. Ha ő ezt tudta volna, már régen feljött volna.</p>
				<p>- Miért nem irtátok meg? Ilyen testi-lelki jóbarát ez kincses bánya. Ezzel már előre
               mehetni. Főkép...</p>
				<p>No de ezt csak ugy titokban sugja meg Piroskának!</p>
				<p>- Te ez az ember halálosan szerelmes beléd. Látom a szeme forgásáról.</p>
				<p>Piroska elpirul egészen a homloka tetejéig s a szive is megdobban, ugy megijed. De
               nevetéssel akarja elütni a dolgot:</p>
				<p>- Ugyan, édes apa, miket beszél!</p>
				<p>- Miket beszélek? Hát a mit látok, édes leányom, - dörzsöli a kezeit a törvényszéki
               biró.</p>
				<p>Neki ez éppen kapóra jön:</p>
				<p>- Azt mondom, Piroska, hogy ezt az embert ugy forgathatod az ujjaid körül, mint egy
               czérnaszálat. Látom én, a mit látok. Bizd csak reám. Apád vagyok, nem adok rossz
               tanácsot. De nem volna eszünk, ha ezt az embert föl nem használnók.</p>
				<p>- Apa, ne beszéljen ilyeneket, mert igazán megharagszom, - tiltakozott Piroska.</p>
				<p>De mikor haragudott már meg azért egy szép asszony, ha megtudja, hogy valaki
               szerelmes belé? Különben is tudja már félig-meddig, nem volt neki egészen ujság,
               csakhogy idáig nem tekintette ő valami nagyon komolynak a Szováthy udvarlását. Ej,
               hisz a férfiak ugy szokták, egy kis bókolás, egy kis hizelgés, semmi egyéb.</p>
				<p>Néha ugyan már kissé terhére volt ez az állandó udvarlás, de másrészről tetszett
               neki, hogy ilyen tekintélyes és már nem fiatal, ember ugy bókol neki, ugy forgolódik
               körülte. Nem is bánta, ha kissé irigykedik reá a többi asszony, különösen
               Simonné.</p>
				<p>Mindez azonban csak olyan ártatlan kaczérkodás volt idáig, csak olyan hiu, játszi
               enyelgés.</p>
				<p>- Higyje el, apa, hogy én nem adtam rá semmi okot...</p>
				<p>- Nem, nem, te kis bohó, - nyugtatja meg az atyja; - hogy tehetnék föl rólad valami
               rosszat? Szó sincs arról, kis pipiském.</p>
				<p>- Jobban fogok vigyázni magamra ezután, - igéri a fiatal asszony, - nem fogadom el
               Szováthyt, ha Kálmán nincs itthon. Hidegebb leszek.</p>
				<p>- Az kellene még! - szakitja félbe ijedten a törvényszéki biró. - Sőt inkább. Hát mi
               rossz van abban, ha te melegen fogadod? Jó barátotok s szegény apád ügyén is
               lendithet valamit. Beszélhetnél vele az én dolgomról.</p>
				<p>- De apa... - szabadkozik Piroska.</p>
				<p>- Nem látom be, hogy miért ne beszélhetnél? Ha gavallér, hát tudni fogja, hogy mi a
               kötelessége, ha egy szép asszony kér tőle valamit.</p>
				<p>Hát hiszen, ha a gavallérság csak annyiból áll, hogy az ember megigérjen mindent, a
               mit tőle kérnek, Szováthy Gyula azt szivesen megtette. Megszokta már, hogy még többet
               is igér, mint a mennyit kérnek. A kérőnek az jól esik s az érdemes képviselő urnak
               semmibe sem kerül.</p>
				<p>Beszélni fog az igazságügyminiszterrel, beszélni fog az államtitkárral, beszélni fog
               a királyi tábla elnökével. Minden követ meg fog mozditani.</p>
				<p>Kikérdez minden adatot s pontosan följegyez. Hány éve szolgál már Kertész Antal? Hány
               éve, hogy törvényszéki biró? Hányadik a rangsorban?</p>
				<p>Meleg kézszoritások köszönik a képviselő ur szivességét. Azt a napbarnitott, csontos
               férfi kezet elengedné a képviselő ur; de azt a puha, gyöngéd női kezecskét hosszasan
               tartja kezébe fogva, aztán ajkaihoz nyomja s még azután sem ereszti el.</p>
				<p>- Magáért mindent, - susogja szerelmesen, - még életemet is.</p>
				<p>A fiatal asszony irul-pirul, de nem meri kezét visszavonni, sőt még mosolyog is.</p>
				<p>Édes Istenem, hisz egy kis mosolygás nem nagy ár azért, ha előre tolhatja atyját,
               előre tolhatja férjét. És az apa is biztatja a szemeivel, mintha csak azt akarná
               mondani:</p>
				<p>- Nyájasabban, még nyájasabban, édes leányom!</p>
			</div>
			<div type="chapter">
				<head>XII.</head>
				<p>Már két hete, hogy itt fenn jár-kél Kertész Antal törvényszéki biró ur és egyre
               zaklatja a nagyméltóságu és méltóságos urakat, valamint a nagyságos urakat is, a hol
               csak egy iczi-piczi befolyást sejt. Már szinte félnek a méltóságos és nagyságos urak
               ettől a piros-pozsgás vidéki uri embertől. A miniszter ő nagyméltósága idegesen huzza
               össze szemöldökeit, mikor ujra belépni látja. Hiszen már a mult héten is itt volt
               audienczián; mit akar megint?</p>
				<p>De azért nyájas arczot mutat a kegyelmes ur, mert ezuttal nem maga jön az a vidéki
               törvényszéki biró, hanem Szováthy Gyula képviselő kiséri, ki melegen ajánlja ő
               exczellencziája pártfogásába.</p>
				<p>- Mi a manó? - gondolja magában ő exczellencziája, - valami nevezetes embernek kell
               lenni, hogy Szováthy jön vele, a ki nem szokott eljönni, csak ha a maga számára van
               valami kérni valója.</p>
				<p>Ő exczellencziája nem tudja, hogy mit gondoljon? Valami nagy befolyásu párttag lehet
               ott a vidéken, valami afféle helyi nagyság, a ki iránt különös figyelemmel kell
               lenni. Szováthy nem hozhatta volna máskép ide, a finom, ravasz Szováthy, ki csupa
               igéretekkel szokta lerázni magáról a választóit.</p>
				<p>És ez az ember még csak nem is az ő választója, egészen más megyéből való. Ő
               exczellencziája nem érti, igazán nem érti. Mert a mit Szováthy Gyula beszél az
               érdemről, mely ő nagyméltósága igazságszeretetétől várja jutalmát, az lári-fári. Száz
               érdemes férfi is fordulhat Szováthy Gyulához a nélkül, hogy a kisujját is
               megmozditaná értök, csak egyetlenegyért is.</p>
				<p>Bizonyos, hogy valami fontos személynek kell lenni. Ő exczellencziája nagyon kegyes
               tehát, még le is ülteti a folyamodót, kérdezősködik a jövő képviselőválasztás
               kilátásairól az ő vidékén s kezet nyujt neki, mikor távozik.</p>
				<p>- No, gyerekek, most már azt hiszem, hogy igazán feljövünk mindenestől, - dicsekszik
               a vejének, a leányának.</p>
				<p>Kitünő jó kedve szottyan. Hangosan lármáz és egyre koczintgat az ebédnél.</p>
				<p>- Tudtam én azt, hogy csak mozogni kell s előre mehet az ember. Hej, ha tiz évvel
               ezelőtt feljöhettem volna, most már talán a királyi tábla elnöke lehetnék! Hej, ha
               nem ragadtam volna le Vámoson!</p>
				<p>No most kipótolja, mert most ugyancsak mozog és jár az emberek nyakára. Szováthy
               Gyula bujik előle, mert nem elég, hogy a miniszterhez elhurczolta, most már hurczolni
               kellene mindenfelé.</p>
				<p>Fölkeresi Morvay Samut is, Simon Endrééket is. Hátha azok is tehetnének érte
               valamit?</p>
				<p>Bámulja a Simonék fényes lakását. Micsoda termek! Micsoda pompa! Micsoda herczegi
               lakás! Okos ember ez az Endre, a pénz többet ér a rangnál. A királyi táblai biróság
               mellett is csak tengődés lesz az élet, mig ez a Simon Endre fényben, dusgazdagságban
               uszik.</p>
				<p>Megfordul az elméjében: hátha ő is próbálkoznék a pénzügyi téren? De ahhoz egy kis
               pénz is kellene, a mi átkozottul szüken van neki, ámbár Flóristól kicsikart a vén
               fukartól kétszáz forintot, többet nem lehetett. De mit kezdhetni kétszáz
               forinttal?</p>
				<p>Piroskáéknak azonban nem szabad elszalasztani a jó szerencsét.</p>
				<p>- Beszélek én magam a nászasszonynyal, - ajánlkozik leányának a gondos apa, miután
               látja, hogy Kálmánnal nem lehet okosan beszélni.</p>
				<p>El is megy Berénybe s olyan szivrehatón beszél az özvegy tiszteletesnével, hogy annak
               könyek gyülnek a szemébe:</p>
				<p>- Már a mi életünknek csak egy öröme lehet, kedves nászasszonyom, a gyermekeink
               boldogsága.</p>
				<p>Az özvegy nagytiszteletü asszony fejével integet. Bizony csak az. Jól mondja a
               nász-ura: csak gyermekeik boldogsága.</p>
				<p>Az érdemes törvényszéki biró akkor előadta, hogyan lehetne gyermekeik boldogságát
               megalapitani.</p>
				<p>- Igaz, hogy némi áldozattal járna; de hiszen nem vagyunk-e mi minden áldozatra
               készek gyermekeinkért?</p>
				<p>A biró urnak könnyű volt az áldozatkészség; de a nagytiszteletü asszonynak aggodalmai
               voltak. A nagytiszteletü asszony nem igen bizott a papirokban, a föld mégis csak
               föld, azt nem lehet elfujni, az megmarad. A boldogult ura is igy vélekedett. Azért
               szerezték ezt a kis földecskét.</p>
				<p>- De ha nász uram azt hiszi, hogy a gyermekek javáért talán jobb volna amugy és
               nagyon sokat nyerhetnének, ha pénz volna most a kezökben...</p>
				<p>- Nagyon sokat, - biztositotta a törvényszéki biró nászasszonyát. - Simonék herczegi
               módon élnek abból, a mit nyertek. Miért ne éljenek igy Kálmánék is?</p>
				<p>A nagytiszteletü asszony sohajtott. A földtől nehezen esett mégis megválni. A
               földtől, melyet lassacskán, darabonként szereztek. Először azt a tizennégy holdat a
               tóházi dülőben. Még élénken emlékezik rá, mily örömmel sétáltak ki a boldogult
               urával, mikor először mentek megnézni azt a földet s mily büszkék voltak, mikor
               leolvasták érte a pénzt az asztalra az öreg Nagy Jánosnak s az öreg azt mondta:</p>
				<p>- Jó áldott föld az, nagytiszteletü uram, tartsa meg azt még az unokájának az unokája
               is. Én sem adnék túl rajta, ha nem volnék ilyen öreg, meg aztán nem kellene a pénz a
               fiamnak; de, tetszik tudni, ahhoz az ő mesterségéhez sok pénz kell, mert ő nem akar
               ilyen szegény asztalos maradni, mint jó magam, a ki csak reparálgatok az uraknak és
               tulipános ládákat meg nyoszolyákat csinálgatok a parasztoknak. Hát bizony ez a világ
               sora, nagytiszteletü uram, az öregek hátra, a fiatalok előre!</p>
				<p>És azok a szavak oly élénken hangzanak vissza most a tiszteletesné asszony
               emlékezetében, mintha csak most mondta volna az öreg Nagy János. Az öregek hátra, a
               fiatalok előre! Ugy van, ugy van. És neki is tul kell adni a földjén, mint az öreg
               Nagy Jánosnak, mert az ő fiának is pénz kell, hogy boldoguljon.</p>
				<p>Kertész Antal törvényszéki biró urnak reményén fölül sikerült közbenjárása. Ő csak
               azt akarta, hogy nászasszonya vegyen föl ujabb kölcsönt a takarékpénztártól, az
               özvegy papné azonban elhatározta, hogy mindent elad, még a házat is, a szép nagy
               kőházat, elég lesz neki a kisebbik ház, a nádfödeles, ő abban ellakhatik öreg
               napjaira, egy kis zöldséges kert is van hozzá, meg egy hold luczernás, az elég
               takarmányt ad a tehén számára, tej, vaj lesz, baromfi lesz, majd csak eléldegél
               valahogy. Mi kell egy öreg asszonynak?</p>
				<p>A törvényszéki biró kissé meghökkent, de nem tett ellenvetést. Hiszen minél több a
               pénz, annál jobb. Aztán ha Kálmánék olyan herczegi módban fognak élni, jut abból a
               Kálmán édes anyjának is.</p>
				<p>Egy aggodalma azonban még mindig volt a biró urnak: mit mond mindehhez Kálmán, ha
               megtudja? Legokosabb volna titokban tartani előtte az egész dolgot. Még
               ellenszegülhet s elrontja az egészet. Elég lesz neki majd csak akkor szólni, mikor a
               részvényeket megvették, mikor itt lesz a nagy nyereség s csak zsebre kell vágni a sok
               pénzt.</p>
				<p>Kertész Antal a markába nevet. Milyen meglepetés lesz az! Milyen diadal!</p>
				<p>A nagytiszteletü asszonyt nem nehéz rábeszélni. Az ő gyöngéd szive könnyen hajlik az
               effélére. Meg kell kimélni Kálmánt, mert a milyen jó fiu, ő nem engedné, hogy anyja
               igy megfoszsza magát mindenétől.</p>
				<p>Persze, persze, hogy nem engedné. A nagytiszteletü asszony ismeri az ő fiát. Dehogy
               engedné Kálmán! Ha milliókat lehetne nyerni, akkor sem.</p>
				<p>- No de megcsináljuk mi azt ketten, igaz-e, nász uram? - mosolyog az anya, a kinek
               édes az áldozat, ha fiáért teheti.</p>
				<p>Megcsinálják hát ketten. A házra, a földre rögtön akad vevő s Kertész Antal
               fölutazhat a sok pénzzel Budapestre. Megveszi a Polgári Bank részvényeit is
               titokban.</p>
				<p>Már akkor ötvenöt forintért adják darabját, de azt mondják, hogy nemsokára hetven is
               lesz, nyolczvan is lesz, talán száz is lesz, mert olyan osztalékot még sohasem látott
               a világ, a milyet a Polgári Bank fog adni részvényeseinek. A mérleg bámulatos
               nyereséget fog kimutatni.</p>
				<p>- No lányom, - szólt Kertész Antal, - ugy-e, hogy apád csak gondoskodik rólad.</p>
			</div>
			<div type="chapter">
				<head>XIII.</head>
				<p>- Tisztelt közgyülés!</p>
				<p>Alig mondta ki az első szót az elnöklő gróf, már mennydörgő éljenek szakitották
               félbe. És mennydörgő éljenek kisérték ő méltóságának minden szavát, valamint az
               igazgatósági jelentés és a mérleg fölolvasását mindvégig.</p>
				<p>A lelkesedés tomboló vihar alakjában tört ki a Polgári Bank közgyülésén. Az éljenzés
               zajában egy szót sem lehetett érteni az egész igazgatósági jelentésből. De nem is
               volt rá szükség; elég volt annyit tudni, hogy az igazgatóság minden huszonöt forintos
               névértékű részvény után tizenöt forint osztalékot javasol kiosztatni. Ezt aztán
               minden ember megértette.</p>
				<p>Viharos éljenzések közt hagyta helyben a közgyülés az igazgatóság minden
               javaslatát.</p>
				<p>Huszezer forint tantiéme az igazgatóságnak; huszezer forint rendkivüli jutalom a
               vezérigazgatónak a fényes eredményért; ezerötszáz-ezerötszáz forint a
               felügyelő-bizottság tagjainak egyenként.</p>
				<p>Dózsa Kálmán álmélkodva hallgatta. Ezerötszáz forint neki is. Hát csakugyan igaz?
               Csakugyan rendben van minden? S azok az óriási összegek, melyektől szédült a feje,
               mind helyesek, pontosak?</p>
				<p>Az utolsó perczig mindig kétségek gyötörték. Látta az üzleti könyvekből a
               kimutatásokat, nem tagadhatta, ugy volt, aláirta ő maga is, ott a neve a mérleg
               alatt; de oly hihetetlennek tünt föl neki mégis ez az óriási nyereség.</p>
				<p>Tudta, hogy honnan származott, tisztán és világosan állt előtte minden; mégis attól
               félt, hátha valami még sincs ugy? Hátha valami váratlan fölfedezés halomra dönti ezt
               az egészet?</p>
				<p>De meg kellett nyugodnia, semmi sem történt, minden rendben volt; nyugodt
               lelkiismerettel fölvehette ő is az ezerötszáz forintját. A tomboló lelkesedés azonban
               nem birta őt magával ragadni, valami aggodalomféle még mindig maradt szivében.</p>
				<p>Mikor a közgyülés riadó éljenzés közt egyhangulag ujra megválasztotta az igazgatóság
               s a felügyelő-bizottság tagjait, Dózsa Kálmánt olyan szorongó érzés fogta el. Nem
               tudott örülni ujra megválasztásának. Pedig az a másfél ezer forint bizony jól esnék
               neki megint és Simon Endre azt mondja:</p>
				<p>- Nem másfél, hanem háromezer is lesz a jövő évben, meglátod. Nagyszerü eszmém
               van.</p>
				<p>De most még nem áll elő a nagyszerü eszméjével, majd csak később, majd annak
               idején.</p>
				<p>- A dicső ember! A zseniális fej! - magasztalják a részvényesek.</p>
				<p>S majd agyonnyomják, ugy ölelné mindenki, ugy szorongatná a kezét mindenki. Az
               utczán, a merre kocsija elrobog, kalapjaikat emelgetik az emberek s a kapuk aljában
               állók mutogatják egymásnak: az ő! A polgárság bálványa. Még a nők is utána nézegetnek
               az ablakból:</p>
				<p>- Az ő!</p>
				<p>Ő, a nagy ember, kit most már nemcsak a Józsefváros, a Ferenczváros, a Terézváros
               apró polgársága bámul, hanem pénzügyi tekintélyek is elismerik, hogy:</p>
				<p>- Ritka fináncz lángész.</p>
				<p>Még mindig akad azonban egy-két pénzügyi nagyhatalmasság, a ki azt mondja:</p>
				<p>- Szédelgő.</p>
				<p>S fejöket csóválják a Polgári Bank fényes osztalékára. Az nem szolid nyereség.</p>
				<p>De akármit morog egy-két nagy-pénzintézeti mufti a Lipótvárosban, árnyereség csak
               nyereség azért, tiszta, világos nyereség. A csizmadiák, szatócsok, asztalosok, a
               Polgári Bank érdemes igazgatói kifeszitik a mellöket. Nagy dolog az, a mit ők
               csináltak.</p>
				<p>- Azt csinálják meg a zsidók, ha tudják.</p>
				<p>Az elnök-gróf büszkén fölemelt fejjel sétál a Váczi-utczában s fényes pártikról
               álmodozik. Valami dusgazdag kalmárleányt fog elvenni, kinálgatják már neki a
               szenzálok.</p>
				<p>A nemes gróf most már teljesen gavallér. Lóversenyekre jár s az orfeumban
               ismeretséget kötött különböző angol és franczia énekes hölgyekkel. Már váltói is
               vannak forgalomban. Hogyne? Oly előkelő gavallérnak szivesen hitelez akárki s vehet
               föl pénzt, ha tetszik, a saját bankjában is. Csak egy szót kell szólni s rögtön
               kérdezik:</p>
				<p>- Mennyit parancsol?</p>
				<p>Még váltót sem kell irnia, csak egy kis bont, egy darabka papirosra, hogy száz
               forint, kétszáz forint, ötszáz forint s a pénztárnok mély hajlongások közt
               kifizeti.</p>
				<p>Egészen bele szokott már ebbe az uri életbe. Senki sem mondaná, hogy hat évig körmölt
               az irodákban, eleinte egy forint napidijért s nagyon boldog volt, mikor rendes
               irnokká kinevezték hatszáz forint fizetéssel.</p>
				<p>Hatszáz forint! Mi az? Mosolyogva gondol rá a nemes gróf. De legörömestebb nem is
               gondol rá, mert az czudar idő volt s nagyon kopott állapotban lézengett ott a gróf ur
               abban a kis vidéki városban.</p>
				<p>Ma egyszerre is kiad hatszáz forintot egy brilliántos ékszerért, melylyel az angol
               énekes kisasszonynak kedveskedik. De miért ne tegye? Annyi a pénze mint a
               pelyva.</p>
				<p>És az igazgatóság többi tagja is mind ugy érzi, hogy annyi a pénzük, mint a pelyva.
               Csakhogy azok az egyszerü polgár emberek nem kötnek ismeretséget sem angol, sem
               franczia énekes hölgyekkel, legfeljebb a törzs kávéházukban lesznek kissé bőkezübbek
               s eljátszanak egy forintot vagy kettőt, hogy a kucsébertől egy skatulya datolyát vagy
               czukros mandulát nyerjenek a kasszakisasszony számára, a feleségeiknek és
               leányaiknak pedig egy selyemruhával, meg egy arany karpereczczel többet vesznek.</p>
				<p>Az a kopott feketeruhás méltóságos asszony is, kinek a férje Isten tudja hogy jutott
               az igazgatóságba, ujdonatuj fekete selyem ruhát kap, a méltóságos ur is vesz magának
               uj ingeket, egész tuczatot, a méltóságos asszony gyöngyeit és arany lánczát kiváltják
               a zálogházból, háromszáz forintot pedig betesznek a takarékpénztárba. A többi elmegy
               a fiu adósságaira s valószinü, hogy még az a háromszáz forint is el fog uszni a
               takarékpénztárból, ugyancsak a drágalátos ifju ur kiszabaditására, ki bizonyosan
               megint belekeveredik valami ujabb hinárba.</p>
				<p>Hangos az öröm az egész Józsefvárosban, Terézvárosban, Ferenczvárosban, mindenütt,
               hová a kisiparosok, szatócsok, trafikosok haza viszik a nagy osztalékot. Beköltözik a
               boldogság az egyszerű polgárcsaládok lakásaiba, a szemek ragyognak, az ajkak
               beszédessé válnak, az egész család elmegy vacsorálni a sörházba vagy valamelyik
               vendéglői kerti helyiségbe, hol libapecsenyét rendelnek s annyi pohár sört
               elfogyasztanak, hogy mindnyájan ugy fölfuvódnak, mint a duda.</p>
				<p>A szomszéd asztaloknál is csupa jókedvü polgár családokat látnak, kik szintén
               söröznek és libapecsenyét esznek s örvendeznek a nagy osztaléknak.</p>
				<p>A gyermekek még Dobos-tortát szeretnének a libapecsenye után -, de a takarékos anyák
               elnémitják őket:</p>
				<p>- Csitt! Hallgassatok. Hát még mi nem kéne nektek?</p>
				<p>De a nagylelkü apák nem sajnálják a pénzt, a melyet oly könnyen nyerhetni a Polgári
               Banknál, s már csöngetnek a pinczérnek:</p>
				<p>- Dobos-tortát.</p>
				<p>A vendéglős maga is jókedvüen jár-kel a vendégei közt a zöld léczekkel körülkeritett
               kerti helyiségben, a két csenevész akáczfácska alatt s elégedetten lóbálja lefityegő
               nagy arany óralánczát. Ő is jól járt a Polgári Bank részvényeivel. Az Isten tartsa
               meg és virágoztassa azt a derék bankot.</p>
				<p>Igy hinti szét a Polgári Bank mindenfelé áldásthozó sugarait, mint a nap, mely fényt
               és meleget ad mindnyájunknak.</p>
				<p>Milyen szerencse Dózsa Kálmánnak az a másfél ezer forint, melyet oly könnyű szerrel
               keresett mint felügyelő-bizottsági tag. Hát még milyen szerencse, mikor felesége
               mosolygó arczczal leolvas az asztalra kilenczezer forintot.</p>
				<p>Csaknem kővé mered a bámulástól a tömérdek pénz láttára Dózsa Kálmán s alig bir
               dadogni:</p>
				<p>- Mi az?</p>
				<p>Vidáman nevetve felel az asszonyka:</p>
				<p>- Ez a mi nyereségünk?</p>
				<p>- Honnan?</p>
				<p>- Honnan? Hát az osztalék a részvényeinkre.</p>
				<p>- De hiszen az csak háromszáz forint.</p>
				<p>Az asszonyka egészen rózsaszin az örömtől, ugy nevet a férje meglepetésén.</p>
				<p>- Persze, persze, annyi volna, ha én nem gondoskodtam volna. Mert te nem akartad.
               Látod, milyen jó, ha asszony is van a háznál?</p>
				<p>De Dózsa Kálmán még akkor sem érti, meg kell neki magyarázni, hogy:</p>
				<p>- Eladtuk a földet meg a házat.</p>
				<p>- Az anyámét? - riad Kálmán a feleségére.</p>
				<p>Hangja oly fölháborodott, arcza olyan ijesztő, hogy az asszonyka abba hagyja a
               mosolygást s megdöbbenve néz férjére.</p>
				<p>Nem ilyen eredményt várt ő s teljességgel nem érti, hogy mi lelte a férjét. A
               helyett, hogy a nyakába borulna s csókok közt hálálkodnék, még talán szemrehányást
               akar neki tenni? Milyen fenyegetve kiáltott reá, mintha valami rosszat cselekedtek
               volna azzal, hogy eladták a házat meg földet.</p>
				<p>- Hát anyád adta el, nem én, - szólt az asszonyka vállat vonva; - az övé volt, nem az
               enyém.</p>
				<p>- Te vetted rá.</p>
				<p>Az asszonyka duzzogva félreült.</p>
				<p>- Én vettem rá. Nos aztán? Talán oly gazdagok vagyunk, hogy arra a kilenczezer
               forintra, a mit évenként nyerhetnénk, nincs szükségünk? Hát dobd ki az ablakon.</p>
			</div>
			<div type="chapter">
				<head>XIV.</head>
				<p>Az ezreseket nem dobja ám ki az ember az ablakon, főkép, ha holmi kis adósságai
               vannak itt-ott, a miket fizetgetni kell; de erősen föltette magában Dózsa Kálmán,
               hogy a részvényeket eladja s hogyha lehet, visszavásárolja édes anyjának a földet,
               vagy ha nem lehet, hát biztosabb helyre fekteti be azt a pénzt.</p>
				<p>Mert a Polgári Bankban a fényes siker daczára sem bizott. Ez a nagy nyereség csak a
               részvények eladásából folyt be, most azonban már nincs több eladni való részvény, hát
               miből lesz a nyereség?</p>
				<p>- Miből? - mosolyog arra az együgyü kérdésre Simon Endre.</p>
				<p>A zseniális férfinak ismét van valami nagyszerü eszméje. Egyelőre még titok, de
               annyit mondhat, hogy sikere még fényesebb lesz, mint a mult évinek, csodás lesz,
               óriási lesz.</p>
				<p>Egyébként eladni való részvény is van még egy kevés. A ki venni akar, siessen.
               Napról-napra emelkedik az árfolyam. Most már nyolczvan forintért adják.</p>
				<p>S tódulnak az emberek, hogy vásároljanak. Polgári Bank, csak Polgári Bank kell
               mindenkinek. A tőzsde nagy matadorjai óvatosak és nem akarnak hallani sem a Polgári
               Bank részvényeiről, de a kisebb tőkepénzesek mind csak azon kapkodnak.</p>
				<p>És az a csodálatos, hogy ámbár senki sem akarja eladni a maga részvényeit, mégis
               mindig van eladó részvény. Honnan? Talán maga a bank vásárol és ujra elad, hogy
               fölverje a részvények árát? Valami effélét sejtenek.</p>
				<p>De a vásárlás nemcsak a tőzsdén folyik, folyik az uton-utfélen, mindenfelé. A ki csak
               venni megy az apró bankárok boltjaiba, az mind Polgári Bank részvényt akar.</p>
				<p>Flóris bácsi is előczammog:</p>
				<p>- Nem lehetne még jutányos áron kapni egynéhány részvényt, édes öcsém?</p>
				<p>Jutányos áron bizony nem, mert már nyolczvankét forint darabja, de Simon Endre
               nyolczvanért szolgál vele ő méltóságának barátságból.</p>
				<p>Most itt volna az ideje eladni az övét is, gondolta magában Dózsa Kálmán. De még
               mindig várt. Maga sem tudta, mire várt. Simon Endre arról beszélt ugyan, hogy száz
               forintra, sőt még feljebb kell emelkedni a részvényeknek; de Dózsa Kálmán nem bizott
               abban. Mindamellett csak várt, várt.</p>
				<p>Mikor az ember egyszer olyan óriási nyereséget huzott, nem könnyen mond le róla,
               bármily erősen elhatározta, hogy azokat a részvényeket el kell adni.</p>
				<p>Aztán a feleségével is összeütközése volt már a miatt. Az apósa is irkál neki és
               oktatja:</p>
				<p>- No, csak az kellene még, hogy olyan oktalanságot cselekedjetek. Inkább vegyetek még
               hozzá.</p>
				<p>És az édes anyja is azt irja:</p>
				<p>- Velem, édes fiam, ne gondolj. Nekem semmi bajom, nektek meg ugy jó, a hogy van. El
               ne taszitsátok magatoktól a szerencsét, édes fiam.</p>
				<p>A fiatal asszony duzzogva tekint férjére. Igen, igen, ez a gyámoltalan ember kész
               volna eltaszitani a szerencsét. Mindig ilyen volt. Azért nem tudtak soha igazán előre
               menni. Ösztökélni kellett mindig, nógatni kellett s mindig afféle aggodalmai voltak:
               jaj, ez nem jó lesz, az nem jó lesz.</p>
				<p>De Piroska nem engedi, hogy ilyen együgyü aggodalmak miatt eljátszszák a
               szerencséjüket. Micsoda őrültség volna kilencz-tizezer forint évi jövedelemről
               lemondani? És ugyan miért? Még csak az okát sem tudja megmondani Kálmán.</p>
				<p>Hiszen nem mondhatja el, hogy a bank, melynek ő is egyik felügyelő-bizottsági tagja,
               nem biztos. Nem mondhatja el, hogy minden perczben fél, nem történik-e valami ujabb
               vakmerő szédelgés, a mi egyszer balul is üthet ki. Nem mondhatja el mindazokat az
               aggodalmakat, melyek gyötrik s melyek közt folyvást haboz: ne köszönjön-e le a
               banknál elfoglalt állásáról?</p>
				<p>De nem köszön le, csak magában tépelődik. Hiszen még mindig lesz rá ideje, ha valami
               gyanus dolgot észrevesz.</p>
				<p>A részvényeket is eladhatja akkor. Most még nem kell attól félni, hogy az árfolyam
               sülyed, még mindig emelkedőben van. Nyolczvannégy. Nyolczvanöt. Lázban ég a közönség.
               Hajrá! Még feljebb! Még feljebb!</p>
				<p>S a részvények árfolyamával együtt emelkedik Simon Endre is.</p>
				<p>- Látod, arról vehetnél követendő példát, - inti vejét Kertész Antal kir.
               törvényszéki biró.</p>
				<p>S Piroska is ugy véli, hogy valóban arról vehetne Kálmán példát. Ha az ember maga nem
               iparkodik előre, hát semmire sem jut. Piroska megteszi, a mit tehet, de Kálmán is
               mozogjon már.</p>
				<p>Nemsokára itt lesznek az általános választások. Egy kerületet bizonyára kaphatna, ha
               nem volna olyan tehetetlen. Most már pénzük is van, ha éppen költeni kell, azt is
               megtehetik.</p>
				<p>Szeretne Szováthyval beszélni, az szólhatna a miniszterelnökkel; de mióta apa ide
               fent járt a királyi tábla dolgában, azóta nem mer Piroska oly bizalmas lenni
               Szováthyval. Megzavarodik, ha egyedül marad vele s nem szereti hallgatni, a mit
               beszél. Ne gondolja Szováthy, hogy ő afféle asszony, mint Simonné, ő becsületes
               asszony.</p>
				<p>De azért csak türi, hogy Szováthy szorongassa a kezét, hogy bizalmaskodjék vele, hogy
               szerelmes szavakat susogjon neki. Hiszen mit csináljon? Apa még nincs kinevezve a
               királyi táblához s Kálmánt be kellene segiteni a képviselőházba. Nem lehet olyan
               befolyásos embernek, mint Szováthy, megmondani, hogy ne szemtelenkedjék.</p>
				<p>Sőt még mosolyogni is kell, nyájaskodni is kell vele. Nem lehet neki azt mondani:</p>
				<p>- Ne jőjjön hozzánk oly gyakran, ne kisérgessen ide meg oda, mert az embereknek már
               feltünik. És ha szerelmes, hát tartsa azt titokban s ne sugdossa minden perczben a
               fülembe.</p>
				<p>De legyen csak egyszer rendben a Kálmán dolga meg az apa dolga, majd megmondja akkor
               Piroska Szováthynak.</p>
				<p>Akkor majd máskép beszél vele, most azonban a képviselőség furja a kis menyecske
               fejét, a ki mindenkép előre akarná tolni ezt a gyámoltalan urát, ámbár Kálmán igazán
               nem érdemli meg tőle, hogy annyit fárad érte.</p>
				<p>Most is jön, megy, vizitel mindenfelé, csakhogy egy kerületet kaparitson a férjének.
               Szováthyt is bizgatja:</p>
				<p>- No, a mit annyiszor megigért.</p>
				<p>Szováthy Gyula nevetve kérdezi:</p>
				<p>- Hát maga mit igér nekem viszont?</p>
				<p>A szép asszony semmit sem igér. De ajkainak mosolygása, szemeinek pillantása az mind
               igéret.</p>
				<p>- Hát lesz kerület Kálmán számára?</p>
				<p>- Lesz, lesz, - biztositja Szováthy Gyula.</p>
				<p>De Dózsáné nem hisz már neki oly könnyen:</p>
				<p>- Maga mindig csak igérgeti. Hát miért nem mutatja be már egyszer igazán a
               miniszterelnöknek? Miért nem viszi el a körbe?</p>
				<p>- Elviszem, bemutatom, - igéri Szováthy.</p>
				<p>A körben szokatlanul sok az ember s nagy a sürgés-forgás. Az országgyülés vége felé
               jár s pár nap mulva bezárják. A képviselő urak ott hagyják a kártyaasztalokat és
               zsibongva vesznek körül egy-egy főmatadort. Sokan vannak idegenek is a vidékről,
               főispánok, pártelnökök, képviselőségre áhitozó uri emberek.</p>
				<p>Szováthy bemutatja fiatal barátját a kör elnökének, ki melegen megrázza a kezét. Ma
               nagyon sok meleg kézszoritást váltott már az elnök ur. Buzditani kell a párt
               hiveit.</p>
				<p>A miniszterelnök is kezet fog a bemutatott párttaggal, de ő nagyméltóságának a
               figyelme annyira igénybe volt véve már ma és annyira kifáradt, hogy alig tudja, kivel
               fogott kezet.</p>
				<p>- Igen, igen, - bólint nyájasan ő nagyméltósága, - csak méltóztassék majd a
               végrehajtó bizottságnál jelentkezni.</p>
				<p>A kegyelmes urnak nem igen illik bele keretébe az uj képviselőjelölt. Nagyon csöndes
               és félénk fiatal embernek látszik. Nem tudja, hogy az ilyeneknek mi hasznát vehetné a
               párt. De gazdag ember lehet, mert Szováthy ajánlja s a kegyelmes ur azt gondolja, el
               lehetne küldeni valami olyan kerületbe, a hol sok pénz kell s a hol nem igen van
               kilátás.</p>
				<p>A szerény, félénk fiatal ember nem sejti, hogy ő nagyméltósága mikép akar gondoskodni
               róla, de nagy reményeket nem visz magával innen a körből. Dölyfös uri emberekkel és
               nagyon alázatos uri emberekkel találkozik ott, kik egyformán gyanakodó pillantásokat
               vetnek reá. Megint egy betolakodó?</p>
				<p>Lassan bandukolva megy haza a járókelő tömeggel sürün ellepett utczákon. A gyönyörü
               nyári est kicsalta az embereket a szobáikból s itt hullámzanak mind. Minden
               lépten-nyomon beleütközik az ember valakibe. A lámpák rezgő világa élénkszinü nyári
               ruhákon siklik át. Nevetgélés, zsibongás, ruhák suhogása, kocsik robogása,
               szakadatlan zaj tölti be a levegőt. Folytonos kavargása ez a tömegnek, melynek, ugy
               látszik, mintha soha sem lenne vége. És ez emberáradatban oly rettenetesen egyedül
               érzi magát Dózsa Kálmán, mint még eddig soha.</p>
				<p>Gondolatai haza szállnak, hol most a kis mezőváros utczáin nincs senki, csak a nagy
               por, mit a hazatérő tehéncsorda fölvert; de bent valamelyik udvarban, a nagy eperfa
               alatt vagy a kertben vadszőlővel befutott lugasban, jól ismert barátságos arczok
               vennék most körül, egyszerü emberek, a kik megelégszenek sorsukkal s nem törnek
               előre. A járásbiró már belenyugodott, hogy jobb itt neki, minek menne ő máshová. Az
               adópénztárnok is lemondott a koronás arany érdemkeresztről. Minek az neki? Csöndesen
               szivják a pipájukat és kvaterkáznak.</p>
				<p>Dózsa Kálmán oda vágyik vissza közéjök. Érzi, hogy ő oda való, oda abba a csöndes
               életbe, hol nem kell tolongni, egymást taszigálni s versenyt futni bizonytalan czél
               felé. Miért nem szakitja végét ennek a hajszának s miért nem tér vissza oda
               közéjük?</p>
			</div>
			<div type="chapter">
				<head>XV.</head>
				<p>Nagy volt az öröm a homok-berényi kaszinóban, mikor olvasták a képviselőjelöltek
               névsora közt a Dózsa Kálmán nevét.</p>
				<p>A tiszteletes ur fedezte föl először s oda nyujtotta a lapot az adópénztárnoknak.</p>
				<p>- Ezt tessék elolvasni, Károly bácsi. Ezt itt la.</p>
				<p>S az ujjával is megmutatta, hogy hol.</p>
				<p>Az adópénztárnok megtörülgette zsebkendőjével a pápaszemét, mert ezt a czudar apró
               betüt nagyon nehezen tudja olvasni. Nem is érti, hogy miért nem nyomtatják ezeket az
               ujságokat olyan betükkel, hogy minden becsületes ember olvashatná. Már meg kéne
               egyszer irni azt a szerkesztőknek.</p>
				<p>- Jó, jó, - hagyja helyben a tiszteletes ur; - de már most tessék hát olvasni.</p>
				<p>Összebujnak mind, a hányán csak ott vannak a kaszinóban: a járásbiró, az albiró, az
               aljegyző, Kis Pista az ügyvéd, a Héthársy gróf kasznárja s ugy olvassák a nagy hirt.
               Dózsa Kálmán képviselőjelölt.</p>
				<p>- Hol? hol? - kiabál a kasznár meg az aljegyző, a kik hátrább estek s nem láttak
               jól.</p>
				<p>- A bikkfalvi kerületben - világositja föl őket a tiszteletes ur.</p>
				<p>- Hol az Isten csodájában lehet az? - tudakolja a kasznár, a ki nem igen jártas a
               geográfiában.</p>
				<p>De a többi sem nagyon tudja. A tiszteletes ugy véli, hogy valahol a Dunán tul. De
               mindegy. Csakhogy jelölt, az a fő.</p>
				<p>- Lesz öröme az édes anyjának, - szólt a járásbiró.</p>
				<p>Mennek is mindjárt azzal a hirrel az özvegy nagytiszteletü asszonyhoz. Képviselő lesz
               Kálmán! Tudja-e már?</p>
				<p>Az öregasszony nem tudja, csak most hallja az uraktól s a váratlan nagy öröm könyet
               csal szemébe. Az ő fia képviselő. Hát édes Istenem, csakugyan olyan szerencse éri? De
               meg is érdemli, áldott jó fiu volt mindig.</p>
				<p>- Meg az, megérdemli, - erősitik mindnyájan.</p>
				<p>- De miért nem itthon, a mi kerületünkben? - kérdezi az adótárnok, a kinek megint a
               koronás arany érdemkereszt kezd motoszkálni a fejében.</p>
				<p>Ha Kálmán képviselő lesz, csak megszerezheti neki.</p>
				<p>- Az ám, - mondja rá a többi is, - miért nem nálunk?</p>
				<p>De ha még tegnap mondta volna nekik valaki, hogy föl kellene léptetni a homok-berényi
               kerületben Dózsa Kálmánt, elbámultak volna. S ő maga is hogy elbámult volna, ha
               valaki azt mondja neki, hogy próbálkozzék meg otthon a berényi kerületben, hol a
               képviselő mindig a régi nagybirtokos, törzsökös nemzetségekből került ki, a Dernőyek,
               a Ramocsayak, a Korláthok közül. Micsoda vakmerőség lett volna, hogy egy egyszerü
               kálvinista papnak a fia betolakodjék az ő örökségükbe?</p>
				<p>Most azonban egyszerre más szemmel kezdik nézni a dolgot. Ejnye, ejnye, bizony kár,
               hogy nem az ő kerületükben lépett föl Kálmán. No de hát igy is jó. Mindegy, csak
               képviselő legyen, nem fog ő elfelejtkezni a régi barátairól.</p>
				<p>Csupa lelkesedéssel lett tele az egész berényi intelligenczia. Meg is iszszák
               mindjárt az áldomását. Üdvözlő táviratot is küldenek Dózsa Kálmánnak. Az
               adópénztárnok oda akarja tenni: »Nagyságos Dózsa Kálmánnak«, mert képviselőknek
               nagyságos czim dukál, de lebeszélik róla valahogy nagynehezen, táviratban nem
               szokás.</p>
				<p>Mig a jó barátok otthon lelkesednek és dicsőitő pohárköszöntőkkel ünneplik távol levő
               barátokat, Kálmán azalatt leutazik a kerületébe.</p>
				<p>A vasutnál lovasbandérium várja, tizenkét parasztlegény s az a nagyszakállas ur, a ki
               már Budapesten a küldöttség vezetője volt, fogadja itt is az üdvözlő beszéddel.
               Hatalmas fehér kakastoll leng a kalapjánál s mikor karját kinyujtja és »a nép
               ezrei«-re mutat, kik »örömtől repeső szivvel« várták szeretett képviselőjelöltjüket,
               ugy áll ott, mint Neptunus, a tengerek istene, a ki kezének egy intésével vihart
               támaszt és vihart csillapit tetszése szerint.</p>
				<p>Most a lelkesedés viharos kitörésének kellett volna következni. A tizenkét szál
               parasztlegény a lóháton kurjongat is, a hogy tőle kitelik, de a többi ott ácsorgó
               kevés nép nagyon csöndesen viseli magát. Az asszonyok, gyerekek bámészkodnak, a
               férfiak egykedvüen pipáznak. Egyik-másik oda szól foghegyről a lovas legényekhez:</p>
				<p>- Te Jancsi, Jóska, Palkó, vigyázzatok, el ne ragadjon a paripátok.</p>
				<p>Arra nevetés támad. A banderisták mérgelődnek. Lassan czammognak alattok a fáradt
               igás lovak, a mint kettesével sorakoznak. Nem lesz valami nagyon fényes
               diszmenet.</p>
				<p>De egy szép négyes-fogat áll a kijáratnál. Sujtásos kocsis, libériás inas. A nagy
               szakállas szónok karon fogja a képviselőjelöltet.</p>
				<p>- Erre, nagyságos uram, erre tessék.</p>
				<p>S beülteti a hintóba. Aztán ő maga is helyet foglal mellette. Öt vagy hat paraszt
               szekér jön még utánuk, mindegyiken egy-egy zászló s rajta a fölirás: » Éljen Dózsa
               Kálmán!«</p>
				<p>Az emberek a szekereken lóbálják a zászlókat s éljeneznek hozzá; de a többi
               bámészkodó nép csak hallgat.</p>
				<p>A nagyszakállas uri ember mentegeti őket:</p>
				<p>- Nem rossz nép ez, kérem, meg lehetne ezt nyerni, csak... tetszik már engem
               érteni?</p>
				<p>Nem akar világosabban nyilatkozni; a kocsis, inas is meghallhatná, de ennyiből csak
               megértheti a jelölt. Az meg is érti, de nem felel, csak lehangolva hátradől a hintó
               kényelmes ülésén.</p>
				<p>Ez az egész fogadási parádé nagyon silány, a nép hangulata cseppet sem biztató, a nép
               ezreinek lelkesedését ez az öt-hat kántor, jegyző-forma nadrágos ember s az a néhány
               kocsi parasztság képviseli, meg az a tizenkét lovas legény, kikből a menet áll. Maga
               a nagyszakállas vezér is olyan kevés bizalmat gerjesztő alak.</p>
				<p>Budapesten még másformának látszott, mert ott ujdonatuj attila volt rajta, de itt
               kopott, zsiros galléru kabátjában semmikép sem látszik valami tekintélyes uri
               embernek. Dózsa Kálmán annyit tud róla, hogy földbirtokos, ugy mutatta be magát. De
               ez a diszes hintó, ez nem az övé s beszélgetés közben megtudta Dózsa Kálmán, hogy az
               öreg Harsányi Gáboré a szomszéd faluból, ki a képviselőjelölt ur elé küldte a
               fogatát, de maga még sem alázza meg magát annyira, hogy a pesti fiskálisnak elejébe
               menjen.</p>
				<p>- Harsányi? Harsányi? - ismétlé Dózsa Kálmán.</p>
				<p>De hiszen ez a neve az ő ellenjelöltjének.</p>
				<p>- Persze, - szolgál fölvilágositással a nagyszakállas ur. - Harsányi Ottó, Gábor
               urnak az unokaöcscse.</p>
				<p>Dózsa Kálmán csodálkozik:</p>
				<p>- Hát akkor miért...</p>
				<p>- Azt tetszik kérdezni, hogy miért küldte a hintóját nagyságodért és miért látja
               szivesen vendégül? Hát, kérem szeretettel, nagyon megharagudott arra az Ottóra. A
               mult választáson még mellette volt; de most azt mondta: azt a hálátlan kutyát
               kibuktatom a kerületéből. Aztán felküldött engem Pestre: Eredj, Miska, kerits nekem
               valakit, a ki lejön képviselőjelöltnek. A kormánynál is jártunk, meg a központi
               bizottságnál. Azt mondták: bajos, bajos. Az öreg Harsányi Gábort ismerik már, annak
               csak a szája jár. De én azt mondtam: felelek, hogy biztos a kerület, csak egy
               arravaló embert küldjenek nekünk, a ki nem fukarkodik. Mert a mi igaz, hát az igaz,
               Gábor ur nem igen szereti a pénzt kiadni. De minthogy nagyságod már most itt van, hát
               nagyságodnak is azt mondom: biztos ez a kerület, felelek érte, de rossz a világ,
               kérem szeretettel, czudarok az emberek s egy kis pénz nélkül semmi sem megy.</p>
				<p>Ilyen nyájas beszélgetés közt haladtak át a falun. A lovas legények előttük s a
               kiséret az utánok jövő kocsikon nagyokat rikkantottak, hogy:</p>
				<p>- Éljen Dózsa Kálmán!</p>
				<p>De a faluból nem mozdult senki, csak a kutyák szaladtak a kocsik után ugatva. Az
               emberek csak a kerités mögül nézegettek ki egykedvüen, majdnem gúnyosan.</p>
				<p>Zászlót még nem lehetett látni a faluban.</p>
				<p>- Várnak, - magyarázta a nagyszakállas ur.</p>
				<p>A második faluban már zászló is volt.</p>
				<p>- Tetszik látni? Ezt már Harsányi Gábor tüzette ki. Itt azelőtt minden ember Harsányi
               Ottóra szavazott, most mind a nagyságodé.</p>
				<p>S a többi kilencz község is mind a Dózsa Kálmáné, arról biztositja a nagyszakállas
               ur, csak egy kis pénz kellene. Harsányi Ottót könnyü legyürni, annak nincs már miből
               költekezni, már a legvégét járja, csak ugy teng-leng és most, hogy Gábor ur ellene
               fordult, most már fucscs annak. Hiszen a főszolgabiró is majd megmondhatja.</p>
				<p>Akközben elérkeztek a Harsányi Gábor uri házához. Az öreg ur már ott sétált az
               oszlopos tornáczon s várta őket. A lovas legények ujra rákezdték a kurjongatást, a
               kocsikon ülők is; de mind kivül maradtak a kapun, csak a hintó gördült be a
               képviselőjelölttel.</p>
				<p>Az öreg ur barátságosan fogadta vendégét, de azzal a bizonyos felsőbbséggel, melylyel
               a pártfogó fogadja pártfogoltját.</p>
				<p>- Tessék rágyujtani, - kinálta szivarral, pipával.</p>
				<p>De tekintetéből, melylyel a nagyszakállas hazafi felé fordult, kiolvasható volt a
               csalódás, a szemrehányás:</p>
				<p>- Hát ilyen embert hoztál te nekem? Hiszen én azt hittem, hogy a pesti fiskális
               valami nagyszáju, lármás ficzkó lesz, a ki telebeszéli az embereknek a fejét, hogy
               csak ugy bódul tőle a parasztság s ihol la, idehozod ezt a csöndes, kevésszavu uri
               embert. Hát mi dolog lesz ez, Miska?</p>
				<p>De a nagyszakállas hazafi nem süti le fejét a szemrehányó tekintetre, hanem büszkén
               tekint vissza, mintha csak azt akarná mondani:</p>
				<p>- A szó csak szó. Az mind lárifári. A pénz beszél.</p>
				<p>Mikor a vendég elszitt egy szivart s egy kicsit beszélgetett a jelenlevő két-három
               urral, Harsányi Gábor oda szólt a nagyszakállas hazafinak:</p>
				<p>- A főszolgabiróhoz mehetnétek már, Miska.</p>
				<p>A hintó előállt a libériás inassal, kocsissal.</p>
				<p>Dózsa Kálmán és a nagyszakállas ur beültek. Az öreg Harsányi Gábor nem sokat
               teketóriázott a pesti fiskálissal: elkisérheti azt Miska is.</p>
				<p>A főszolgabiró alig lakott kétszáz lépésnyire odább a faluban. Mikor a parádés hintó
               begördült az udvarra, ő is kijött a tornáczra s ott fogadta vendégét. Nagyon örül,
               hogy szerencséje van. Sajnálja, hogy délután nem lehet itt és nem hallgathatja meg a
               képviselőjelölt ur beszédét, de hivatalos ügyben el kell utaznia, azért nem lehet
               szerencséje, hogy együtt ebédelhetnének Gábor bácsinál. De megtett minden
               intézkedést, hogy a képviselőjelölt ur megtarthassa programmbeszédét, valamint
               holnap Bikkfalván s a többi községekben.</p>
				<p>Nagyon udvarias a főszolgabiró, a minthogy egy képviselőjelölttel, kit a főispán
               támogat, a főszolgabiró nem is lehet más. Csak méltóztassék parancsolni, a
               főszolgabiró rendelkezésére áll a jelölt urnak, a községi előjárók értesitve vannak,
               a csendőrök is ki vannak rendelve.</p>
				<p>- Harsányi Ottónak a jó barátja, - magyarázza a nagyszakállas hazafi Dózsa Kálmánnak;
               - de rárecscsentett a főispán. Ne tessék félni, minden ugy fog menni, mint a
               parancsolat, csak egy kis pénzecske kell.</p>
				<p>Mindenütt csak azt hallja Dózsa Kálmán:</p>
				<p>- Egy kis pénzecske... Egy kis pénzecske.</p>
				<p>A községi jegyzők, birák is azt emlegetik, hogy bizony egy kis pénzecskére szükség
               volna. Ők megteszik, a mit tehetnek, de tetszik tudni, pénzecske nélkül nem megy a
               mai világban semmi.</p>
				<p>A programmbeszédet meghallgatja a nép, az elöljárók megdicsérik, hogy helyesen
               tetszett beszélni, a zászlókat is kitüzik, mert muszáj; de mindenütt leolvashatni az
               arczokról, mintha oda volna irva: mikor jön már a pénzecske?</p>
				<p>Még a főispán is, kinél tiszteletét teszi a képviselőjelölt, arról beszél, hogy némi
               áldozatok szükségesek lesznek. Egyébként kegyes támogatását igéri.</p>
				<p>A csöndes, szerény fiatal ember csak hallgatja s nem vágja szemökbe:</p>
				<p>- Bezzeg akkor nem szóltatok áldozatokról, pénzecskéről, mikor lecsaltatok.</p>
				<p>De szégyenszemre nem akar visszakotródni, ha már itt van. Azt is tudja, hogy ha
               bejutna a képviselőházba, meg volna mentve, mig igy csak ingadozik s remeg a
               bizonytalan jövőtől. Hiszen ha biztos kilátása van, azért érdemes áldozatot is
               hozni.</p>
				<p>- Biztos, teljesen biztos, - erősiti Csorvás Mihály ur, a nagyszakállas hazafi.</p>
				<p>Teljesen biztos, csak a falusi jegyzőknek kell egy kicsit hizelegni, hogy kedves
               barátom, tisztelt barátom... Mert még mindig duzzognak. Nem szólnak semmit, de
               magukban duzzognak, hogy a nagy ebédre, melyet a képviselőjelölt tiszteletére adott,
               nem ültette őket asztalához Harsányi Gábor, hanem az ispánnál térittetett számukra a
               vén dölyfös ur.</p>
				<p>Aztán a főszolgabirót kell mindig keresgélni, a ki bujkál a jelölt elől s mindig oly
               savanyu képpel fogadja Dózsa Kálmánt.</p>
				<p>- De ne hagyja magát nagyságod, - tanácsolja Mihály ur; - nyakára kell menni. Mennél
               többet, annál jobb.</p>
				<p>A főispán ő méltóságának is kedvében kell járni s minduntalan be-berándulni a megye
               székhelyére és tiszteletét tenni nála, ácsorogni az előszobában s meghallgatni ő
               méltósága ismételt kegyes igéretét, hogy támogatni fogják.</p>
				<p>Támogatni, támogatni... Hiszen mindenki támogatja, a főszolgabiró is támogatja, a
               jegyzők is támogatják, de mindenki csak ugy immel-ámmal. Még ő méltósága maga is csak
               immel-ámmal. Mit akar már az a sok pesti ügyvéd? Hát nem lehetett volna valami
               megyebeli uri embert találni?</p>
				<p>Egyedül Csorvás Mihály, a nagyszakállu hazafi, a végzett földesur buzgólkodott teljes
               lelkesedéssel:</p>
				<p>- Biztos a kerület, nagyságos uram. Én mondom, hogy biztos.</p>
			</div>
			<div type="chapter">
				<head>XVI.</head>
				<p>Eleinte csak egy pár ezrecske kellett, aztán megint egy pár ezrecske, azután megint.
               Egy héttel a választás előtt ujra feljött Budapestre Csorvás Mihály:</p>
				<p>- Még egy kis pénz kéne, nagyságos uram.</p>
				<p>De már nem volt több.</p>
				<p>- Hogyne volna? - pattant föl a kis menyecske. - Hát a részvények? Zálogba adhatnád,
               arra mindjárt kapnál elég pénzt.</p>
				<p>A férj nem hajlott az okos szóra:</p>
				<p>- Az az édes anyámé, Piroska; ahhoz hozzá nem nyulok. Elég volt már eddig.</p>
				<p>Az asszony bámult:</p>
				<p>- Hát már megint?</p>
				<p>Már megint kezdődnek a kifogások, az aggódás, a habozás? Már megint elrontaná a
               szerencséjét ez az oktalan ember, ha ő itt nem volna. De ő nem fogja engedni, hogy
               most, mikor már a czélhoz oly közel vannak, meghátráljanak.</p>
				<p>Csorvás Mihály ur a fejét csóválja:</p>
				<p>- Baj lesz, kérem szeretettel, a miatt a kis pénzecske miatt.</p>
				<p>De a fiatal asszony megnyugtatja:</p>
				<p>- Majd elintézem én, ne is szóljon többet a férjemnek.</p>
				<p>A gondos feleség mindent elintéz. Kálmánnak nem lesz egyéb dolga, csak a
               gratulácziókat fogadni s az üdvözlő küldöttséget megvendégelni, mely a kerületből
               feljön, hogy ünnepélyesen átnyujtsa a mandátumot.</p>
				<p>- A táviratot csak nekem czimezzék, én akarom átadni az uramnak, - köti a lelkére
               Csorvás Mihály urnak az asszonyka.</p>
				<p>Ő fogja átadni a diadalról szóló sürgönyt s megmondhatja az urának:</p>
				<p>- Lásd, ezt is nekem köszönheted.</p>
				<p>Neki mindent, társadalmi állását, vagyont, hirt, nevet.</p>
				<p>Dobogó szivvel várja Dózsáné a választás napját. A nagy izgatottság miatt már előtte
               való éjjel sem aludt. Reggel, mikor éppen azon gondolkozik, hogy most kezdődik a
               választás, most vonulnak a szavazóhely felé a csapatok lengő zászlókkal, riadó
               éljenzéssel, - sürgöny érkezik ő nagysága czimére.</p>
				<p>Lázasan szakitja föl. Csorvás Mihálytól jön a távirat. Tudósitja ő nagyságát, hogy ne
               tessék aggódni. Ámbátor néminemü baj van. Harsányi Gábor kibékült az öcscsével. De ő,
               Csorvás Mihály ur, hűségesen áll. Reméli is, hogy ő nagyságaik meg fogják hálálni az
               ő hűségét. Győzelem bizonyos.</p>
				<p>Délután megint jött egy sürgöny. Három község leszavazott. Czudar árulás. A
               szerdahelyiek elpártoltak. De Csorvás Mihály hűségesen áll. Győzelem bizonyos.</p>
				<p>Este megint ujabb sürgöny. Szavazás folyik. Ellenpárt nyiltan üzi a megvesztegetést.
               Harsányi Gábor erőszakoskodik. De a győzelem mégis mienk lesz.</p>
				<p>Több sürgöny aztán nem jött, csak másnap reggel olvasták a lapokban, hogy Harsányi
               Ottót 975 szavazattal a Dózsa Kálmán 450 szavazata ellen megválasztották.</p>
				<p>Következő nap aztán megjött Csorvás Mihály ur is gyászos arczczal s előadta a szomoru
               események lefolyását:</p>
				<p>- Győztünk volna, kérem szeretettel, olyan bizonyos, mint a nap az égen, de rutul
               elárultak bennünket. A jegyzők, a birák, mind titkos függetlenségiek voltak, a
               főszolgabiró is, a választási elnök is. Mindent elnéztek, a mit az ellenpárt
               csinált. Égbekiáltó visszaélések történtek. Nyilt megvesztegetés, hamis szavazás. Még
               a holtak helyett is szavaztak. De ne tessék bámulni, biztos, hogy meg lesz
               semmisitve a választás. Ha csak egy csepp igazság van a földön, hát meg kell
               semmisiteni. Én mondom azt, nagyságos uram. Megtámadjuk kérvénynyel. Én már gyüjtöm
               az adatokat.</p>
				<p>Dózsa Kálmán lemondólag intett a kezével:</p>
				<p>- Kár bolygatni. Hiábavaló fáradság.</p>
				<p>De Csorvás Mihály nem hagyja abba. Nem ő. Neki szent a becsülete, azt akarja, hogy
               olyan tisztán ragyogjon, mint a napfény. Biztos volt az a kerület; most is biztos.
               Mert hogy meg fogják semmisiteni azt a választást, az szent. Ne tessék sajnálni azt
               az ezer forintot, a mi a kérvényre kell. Bizonyos a jövő választásnál a győzelem.</p>
				<p>Dózsa Kálmánt azonban már semmiféle bizonyosság meg nem inditja. Neki elég volt ez az
               egyszeri választás. Elég volt a botorul elvesztegetett pénz, a megalázkodás a
               főispánnál, a szolgabirónál, Harsányi Gábornál.</p>
				<p>Csorvás Mihály látja, hogy hiába beszél. Ám csináljon a nagyságos ur a mit akar; de ő
               ennek a választásnak az áldozata, hát ő nem hagyhatja a dolgot annyiba. Ő feláldozta
               az elveit, a tiszta negyvennyolczas meggyőződését, hát már most gondoskodjanak róla,
               adjanak neki valami hivatalt. És a nagyságos ur is járjon közbe a kormánynál, mert ő
               a nagyságos urnak az áldozata. Ő vissza nem mehet a kerületbe. Neki kenyeret
               adjanak.</p>
				<p>Persze, hogy nem mehet vissza, mert Harsányi Gábor kiadta az utját:</p>
				<p>- Hozzám többé be ne tedd a lábadat, Miska, mert rád uszitom a kutyákat.</p>
				<p>Pedig Gábor bácsi tartogatta benne eddig a lelket. Most már annak is vége.</p>
				<p>- Ez a hűség jutalma, nagyságos uram, - kesereg a bus hazafi. - Ezt is nagyságodért
               viselem.</p>
				<p>Bizonyos hordó borokról és bizonyos oldalszalonnákról azonban, melyek a választók
               közt lettek volna kiosztandók s melyek Salamon zsidóhoz vándoroltak, nem tesz
               emlitést. És ha később előfordulna ez a dolog, Csorvás Mihály ur meg mer rá esküdni,
               hogy ellene intézett gyalázatos ármány volt az egész. Mert Harsányi Gábor már akkor
               megbánta, hogy lehozatta a pesti fiskálist; azért kellett szegény Csorvás Mihálynak
               sikkasztás gyanujába keveredni.</p>
				<p>A derék ártatlan ember olyan tisztára fogja magát mosni, mint a ma született bárány.
               Neki ezrek mentek át a kezén s szeretné látni azt az embert, a ki rá tudja
               bizonyitni, hogy valami a kezéhez ragadt. A nagyságos képviselőjelölt ur is
               tanuskodhatik mellette.</p>
				<p>Harsányi Gábor azonban nem hisz neki, ha a tenyerébe teszi is a lelkét. Igazán
               czudarság, hogy a régi jó barátok hogy elhagyják az embert a szükség idején.</p>
				<p>- De nagyságod nem fog elhagyni, - kapaszkodik bele a bukott jelöltbe. - A nagyságod
               nemes szive nem türheti azt, hogy egy ember, a ki nagyságodért áldozta föl magát,
               gyámol nélkül maradjon, prédául dobva a véginségnek.</p>
				<p>Ez a véginség nem nagyon látszott ugyan piros, telt arczán, sem ruháján, mely egészen
               uj és finom volt, olyan, a milyen hivatalkereső uri emberhez illik, kinek esetleg a
               miniszter ő exczellencziájához is el kell menni audiencziára.</p>
				<p>Érdemeire hivatkozhatik. Ő nagysága megmondhatja, hogy mit tett érte és mit tett a
               kormánypártért. Meghasonlott miatta régi barátaival, koczkára vetette
               exisztencziáját. Szégyen volna, ha elhagynák.</p>
				<p>Könyörög és kiabál. De főképen kiabál. Erkölcsi kötelesség, hogy neki már most
               kenyeret adjanak. És Dózsa Kálmán csak nagynehezen birja lerázni a nyakáról, hogy
               tessék majd egy pár nap mulva jönni.</p>
				<p>De egy pár nap mulva biztosan ott lesz s még nagyon sokszor ott lesz és zaklatni
               fogja Dózsa Kálmánt, hogy mi lesz már? Mikor adnak már neki kenyeret.</p>
				<p>Kenyeret? De hát ki fog adni Dózsa Kálmánnak magának is kenyeret? A hogy ők itt élnek
               a fővárosban, ahhoz tizezer forint évi jövedelem kell. S honnan, miből? A Polgári
               Bank óriási nyeresége nem ismétlődhetik minden évben, bármint emlegeti is Simon Endre
               az ő nagyszerü uj eszméjét. Nem lesz uj eszméje minden évben s egyszer beletörhetik
               valamelyik uj eszmébe a bicskája.</p>
				<p>A képviselőválasztás szerencsétlen kimenetele után ezek a gondolatok ujra gyötörni
               kezdik Dózsa Kálmánt s még jobban, mint azelőtt.</p>
				<p>Nagyon nyugtalankodik a Simon Endre nagyszerü eszméje miatt. Vajjon mi lehet? Miért
               nem áll elő vele? Miért halogatja? Miért titkolózik?</p>
			</div>
			<div type="chapter">
				<head>XVII.</head>
				<p>Végre előállt Simon Endre nagy eszméjével. A részvénytőkét föl kell emelni
               kétszázötvenezer forintról kétmillióra. Aztán mindjárt hozzákezdenek a nagy
               ipartelepek fölállitásához, a serfőzőhöz, a téglagyárhoz, a marhahizlaláshoz és a
               többihez.</p>
				<p>Az idő most a legkedvezőbb az uj kibocsátásra. A Polgári Bank részvényei magasan
               állnak, a közönség bizalma megszilárdult s a legmagasabb kibocsátási ár mellett is
               kapva-kapnak az uj részvényeken. Biztosan számithatni, hogy sokkal többet jegyeznek,
               mint a mennyi piaczra bocsáttatik.</p>
				<p>Zárt ajtók mögött, a legmélyebb titok leple alatt terjesztette elő a vezérigazgató
               javaslatait az igazgatóság ülésén. Minden jelenlévő szavát adta, hogy a közgyülésig
               semmi sem fog innen kiszivárogni. Meg kell lepni a közönséget.</p>
				<p>E javaslatok a következők voltak:</p>
				<p>Kibocsátandó hetvenezer darab uj részvény, melyek a régiekkel egyenlő értéküek
               lesznek, de a folyó évi osztalékból még nem részesülnek. Kibocsátási ár a jelen
               tőzsdei árfolyam: nyolczvanöt forint. De az igazgatóság fölhatalmazást nyert, hogy a
               körülményekhez képest lejebb is szállhasson.</p>
				<p>Az igy nyerendő felülfizetésekből, mely esetleg négymilliónál is többre rughat,
               háromnegyedrész a tartalékalaphoz csatolandó, mi által oly tartalékalapja lesz a
               banknak, a milyen egy pénzintézetnek sincs. Azon házakat vesznek, szilárd, biztos,
               jövedelmező ingatlanokba fektetik. A fennmaradó egy negyedrészt pedig, a mi lehet
               egymillió forint, szétosztják nyereményosztalékul a régi részvényesek közt.</p>
				<p>Az igazgatóság s a felügyelőbizottság tagjai összenéztek. Csak ugy szédültek a fejeik
               a millióktól. Megdöbbenés tükröződött az arczokon. Az elnöklő nemes gróf abba hagyta
               körmei faragcsálását. A miniszteri tanácsos ijedten bámult a vezérigazgatóra, mintha
               azon tünődnék: vajjon nem őrült-e meg ez az ember? Még a csizmadiák is megsokallták
               ezt a merész tervet.</p>
				<p>Az ügyvéd, a ki a felügyelőbizottságban kollegája volt Dózsa Kálmánnak, megszólalt, a
               vezérigazgatóhoz fordulva:</p>
				<p>- Hát azt tetszik gondolni, hogy ilyesmi sikerülhet?</p>
				<p>A vezérigazgató azonban a siker által elkapatott ember önbizalmával felelt, azzal a
               szellemi felsőbbséggel, mely megvet minden kicsinyes aggodalmat. Ő ismeri az emberi
               természetet, tudja, hogy mire lehet számitani.</p>
				<p>- Jobb lenne bizony, ha a kétszer-kettőt ismerné, - kiáltott közbe ingerülten a
               felügyelőbizottsági tag.</p>
				<p>De ez nem zavarta a zseniális vezérigazgatót. Tovább fejtegette nagyszerü tervét. Hát
               tegyük föl, hogy csak félig sikerül, vagy félig sem, csak harmadrésznyire. Mi
               következik abból? Még akkor is begyül két millió forint, meg van az alaptőkéjök s
               fiókjukban a részvények kétharmada, a mit lassanként eladogathatnak.</p>
				<p>Most azonban több oldalról kezdett kétség fölmerülni, hátha egyáltalán nem lesz
               aláiró az uj kibocsátásra?</p>
				<p>Simon Endre mosolygott. Oh, ő már gondoskodott arról. Tizezernél több részvény el van
               már helyezve.</p>
				<p>- Hol? - kiabáltak helyeikről felugrálva az igazgatósági tagok.</p>
				<p>Azt Simon Endre nem mondhatja meg. Ez még titok. De becsületszavára állitja, hogy
               igaz. A mely perczben azonban a rendkivüli közgyülés, melyet az igazgatóság össze fog
               hivni, elhatározza az uj kibocsátást, bővebb felvilágositással fog szolgálni az
               igazgatóságnak s levonja a titok leplét.</p>
				<p>Hiába tiltakozott az ügyvéd, hogy itt nem szabad titoknak lenni, az egyszerü
               polgárembereket már akkor elragadta a lelkesedés és a kapzsi pénzvágy. Tizezer
               részvény már előre elhelyezve! Hisz ez nagyszerü. Világos, hogy követi a többi. A
               siker bizonyos. Összehivják a rendkivüli közgyülést.</p>
				<p>- Mennél előbb! - kiabáltak a fellelkesült csizmadiák.</p>
				<p>Az öreg, sovány kis miniszteri tanácsos behuzta a nyakát. Nem tudta, hogy melyik
               oldalra határozza el magát. Olyan szédelgésfélének látszott neki ez a nagy terv s ez
               az egész Polgári Bank. De az a gonosz fiu megint uj adósságokat csinált, megint
               fizetni kell érte. Szegény öreg behuzza hát a nyakát és hallgat.</p>
				<p>Az elnök kimondta a határozatot, hogy az igazgatóság egyhangulag javasolni fogja a
               tőkefelemelést az egybehivandó rendkivüli közgyülésnek.</p>
				<p>- Én ezennel kilépek a felügyelőbizottságból, - jelentette ki az ellenkező véleményen
               levő ügyvéd.</p>
				<p>- Én is, - akarta mondani Dózsa Kálmán.</p>
				<p>De a mint fölállt, Simon Endre lenyomta.</p>
				<p>- Legyen eszed. Miért köszönnél le? Ha valami szabályellenest fogsz találni,
               leköszönhetsz akkor.</p>
				<p>S Dózsa Kálmán visszaült székére, a nélkül, hogy leköszönt volna. Hátha igaza van
               annak a vakmerő kalandornak? Hátha ez az őrültnek látszó terv is sikerül? De
               bármiként forduljon a dolog, semmi sem történt eddig, a miért el ne vállalhatná a
               felelősséget. Miért mondjon le csupa félelemből arról a jövedelemről, melyre most még
               nagyobb szüksége volt, mint eddig?</p>
				<p>A részvényeket azonban eladja. Édes anyja kis vagyonát biztosságba akarja helyezni.
               Megszólit egy ismerős ügynököt, kit többször látott a bankban.</p>
				<p>Az ügynök gyanakodva méregette pillantásával a felügyelő-bizottsági tag urat.</p>
				<p>- Miért tetszik most eladni? Nem jó lesz, ha az urak maguk is sietnek tuladni a
               részvényeiken. Rossz jel a tőkefölemelésre.</p>
				<p>Dózsa Kálmán csak elcsodálkozott:</p>
				<p>- Hát azt honnan tudja?</p>
				<p>Az ügynök elmosolyodott:</p>
				<p>- Kérem, azt már mindenki tudja. Már az ujságokban is benne van, csak nem tetszett
               olvasni.</p>
				<p>S fejét csóválva folytatta:</p>
				<p>- Nem értem a vezérigazgató urat. Az ilyesmit sippal, dobbal, trombitaszóval szokták
               hirdetni, nem titkolózni.</p>
				<p>Dózsa Kálmán maga is azt hitte. Miért csinált Simon Endre ebből oly nagy titkot?
               Micsoda szándéka volt ezzel? Vagy ugy is tudja, hogy senki sem tartja meg szavát s
               mindenki, a mint kimegy az ülésből, siet elmondani bizalmas embereinek a nagy titkot?
               Azok aztán tovább adják az ő bizalmas embereiknek, azok megint tovább.</p>
				<p>Valami effélét gondolhatott az ügynök is, mert azzal végezte be szavát:</p>
				<p>- Egyébként nagyon fortélyos ur a vezérigazgató ur. Bizonyosan tudta, hogy miért
               cselekedte.</p>
				<p>Egyelőre azonban ártott a részvényeknek. Nyolczvanötről leszálltak hetvenötre s
               holnap még lejebb fognak szállni. Az uj kibocsátást mindig gyanakodva fogadják az
               emberek. Ha erős volna a bank, nem volna szüksége uj részvények kibocsátására. Hát
               még ha titkolódznak, hogyne gyanakodnék minden ember?</p>
				<p>Az ügynök azt ajánlja, ne tessék most eladni a részvényeket, bizonyosan fordulni fog
               a koczka. Olyan okos ember, mint a vezérigazgató ur, nem csinálhatta ezt a dolgot
               számitás nélkül.</p>
				<p>- Fortélyos ur, nagyon fortélyos ur - ismételgette az ügynök.</p>
				<p>De a koczka nem fordult. A részvények rohamosan sülyedtek. Hatvanöt... hatvan...
               ötvenöt... Rémület kezdte megszállni a részvényeseket. A kik leghetykébben
               bizakodtak, azokat szállta most meg a legnagyobb csüggedés. Mindenki sietett a
               részvényeit eladni. Ijesztő hirek jelentek meg a lapok hasábjain s fölhangzott ujra a
               tőzsdén a már elnémult kiabálás:</p>
				<p>- Szédelgés! Szédelgés!</p>
				<p>Az igazgatósági tagok maguk is megszeppentek. Mi lesz már most? Szemrehányásokkal
               halmozták el a nemrég még ünnepelt vezérigazgatót s nógatták, hogy csinálni kell
               valamit, meg kell menteni a bankot, vissza kell vonni azt a határozatot, hogy
               fölemelik a tőkét s uj részvényeket bocsátanak ki. Ez rémitette ugy el a közönséget,
               azt okvetlen vissza kell vonni.</p>
				<p>De a vezérigazgató csak mosolyogva fogadta szemrehányásaikat, aggodalmaikat s nem
               akart semmit sem tenni a közönség nyugtalanságának megszüntetésére. Nem baj, hadd
               ijedezzenek, a kik ijedezni akarnak. A banknak nem lesz belőle semmi kára, csak
               haszna. Most nem mondhat egyebet, de majd meglátják, csak várjanak egy kissé.</p>
				<p>Annyira derültnek, annyira nyugodtnak és biztosnak látszott Simon Endre, hogy társai,
               azok az egyszerü emberek, kiknek a fejében ez az egész banküzlet mint valami
               rettenetes khaosz kóválygott, ismét lecsillapodtak egy időre s várták azt a jobb
               fordulatot.</p>
				<p>A részvények azonban csak sülyedtek, sülyedtek. Már csak negyven forinton álltak.
               Akkor Dózsa Kálmán nem akart tovább várni: most már eladja a részvényeket, mig lejebb
               nem esnek.</p>
				<p>- Add ide, Piroska, - kéri a feleségétől, mert annak a szekrényében vannak.</p>
				<p>De az vonakodik.</p>
				<p>- Hát miért nem adod ide? Látod, hogy napról-napra lejebb száll. Most már sietni kell
               vele, hogy eladjuk.</p>
				<p>Az asszony irul-pirul, mindegyre jobban megzavarodik s végre sirva fakad.</p>
				<p>- Mi lelt, Piroska? - riadt meg a férj.</p>
				<p>Az asszony sokáig nem akart felelni, végre bevallja, hogy a részvényeket zálogba
               adta.</p>
				<p>- Még akkor, tudod, mikor képviselőjelölt voltál és pénz kellett. Aztán, hogy
               megbuktál, nem mertem szólni, mert most mindig olyan rosszkedvü vagy.</p>
				<p>- Hogy merted? - förmedt nejére Dózsa Kálmán.</p>
				<p>Az ijedten tekintett férjére. Még soha ilyennek nem látta ezt a szelid embert. De
               kissé fölbátorodik, a mint látja, hogy az megbánta heveskedését s csöndesebb hangon
               folytatja:</p>
				<p>- De hiszen mind csak nem adtad zálogba?</p>
				<p>- Nem, csak a felét. Négyezer forintot kaptam rá kölcsönbe.</p>
				<p>- S azt mind a választásra adtad?</p>
				<p>- Csorvás ur azt mondta, hogy annyi kell.</p>
				<p>- Hát a többit? Hová tetted a többit? - vallatja tovább a férj.</p>
				<p>Az asszonyka ujra elakad.</p>
				<p>- A többit? A többit biztositékul kellett letenni a bankárnál.</p>
				<p>- Micsoda bankárnál?</p>
				<p>- Hát... de ne haragudjál, Kálmán... hát ugy történt, hogy szerettem volna azt a
               négyezer forintot helyrepótolni, hogy te meg ne tudd és olvastam a hirdetések közt:
               nagy nyereség szolid és biztos tőzsdei műveletekkel.</p>
				<p>- S te rámentél a lépre?</p>
				<p>- Oh, az egészen szolid nagy bankház - védekezik az asszonyka; - tekintélyes férfiak,
               előkelő hölgyek, mágnásasszonyok is vannak a megbizói közt, főurak, országgyülési
               képviselők. Szováthy is köztük van.</p>
				<p>- Szováthy tanácsolta neked?</p>
				<p>- Nem; de mikor kértem, hát elkisért.</p>
				<p>S ujra elpirult és félénken tekintett férje felé.</p>
				<p>De annak nem forgott eszében más, csak az elveszett pénz.</p>
				<p>- Tönkretetted anyámat! - kiáltott föl elkeseredve - s tönkretettél minket is.</p>
				<p>A kis menyecske ijedve huzódik hátra, de nem érti. Hogy tehetné őket tönkre négyezer
               forint? Hát mi az? Meglehet, hogy a bankárnál is nyertek már annyit a szolid és
               biztos tőzsdei papirosokon. Multkor, mikor ott járt Piroska, a bankár ugy
               nyilatkozott, hogy reméli, jó sikerrel lesz lebonyolitva az ő nagysága megbizása. Hát
               mi lelte Kálmánt? Bizonyára a képviselőválasztás miatt mérgelődik még mindig s
               haragját most szegény kis feleségén akarja kitölteni. Ennyi az egész. Mi volna
               egyéb?</p>
			</div>
			<div type="chapter">
				<head>XVIII.</head>
				<p>A nagy pénzintézetek matadorjai mély, benső megelégedéssel szemlélik a Polgári Bank
               összeroskadását; mert ilyen kiváló pénzhatalmasságoknak nagy öröm az, hogy egy
               kisebb bank, mely a nagyokkal versenyezni merészelt, elveszi vakmerőségének méltó
               büntetését. Csak roskadjon is össze, mindenki segit egyet taszitani rajta. Meg kell
               buktatni a szédelgőket. Helyre kell állitani a nagy, szolid pénzintézetek
               tekintélyét. Vissza a csizmadiákkal, a szatócsokkal a műhelybe, a
               boltocskájukba!</p>
				<p>S a csizmadiák, a szatócsok segitnek ebben a nagy pénzhatalmaknak. Megrohanják a
               Polgári Bankot. A kinek betétje van, szedi ki; a kinek részvénye van, az jajgat a
               részvénye miatt. Egész sereg szegény ember, kisiparos, kofa, házmesterné ostromolja a
               pénztárt, hogy kivegye a berakott filléreit. Mások kérdezősködésekkel zaklatják a
               hivatalnokokat, lármáznak, gorombáskodnak, szidják Simon Endrét, a ki berántotta a
               szegény embereket.</p>
				<p>- Hát mit akarnak? - fakadt ki végre a szidalmazott vezérigazgató. - Igazán meg
               akarják buktatni a bankot? Hát vakok, hogy nem látják, hogy saját maguk ellen
               dolgoznak, a polgárság érdeke ellen?</p>
				<p>De a fölzudult apró emberek nem látnak semmit, ők csak a pénzüket akarják, adják ki
               nekik a pénzüket.</p>
				<p>- Hiszen megkapnak mindent, csak ne kiabáljanak s ne jőjjenek mind egyszerre, - tör
               ki boszusan Simon Endre.</p>
				<p>Mert már kezdte elhagyni nagy lelki nyugalma a vezérigazgatót. Már nem nézte
               mosolyogva, hogy szaladoznak és ijedeznek a gyöngelelküek. Az emberek ostobasága
               kihozta sodrából. Hát erőnek erejével tönkre akarják tenni azok a buták magukat is,
               őt is?</p>
				<p>A nagyszerü terv, melyet kigondolt, veszélyben forog. Vajjon szóljon társainak: mit
               rémüldöztök ti - együgyüek? Én magam idéztem elő az árfolyam hanyatlását. Ez is az
               én tervembe való. Óriási lesz a nyereségünk. Csak már most igyekezzetek
               helyreállitani a közönségben a bizalmat.</p>
				<p>De nem, nem szól; azok az együgyü emberek nem értenék meg. Az egész igazgatóságban
               nincs egy ember, a ki képes volna megérteni. Ezek csak a sikert értik meg; addig
               hiába beszél nekik. Jobb nem szólni.</p>
				<p>Csak a könyvelővel értekezik sürün és hosszasan. Ez az egyetlen egy ember, a ki be
               van avatva titkaiba. Ez éleseszü, világlátott ember, a ki tiz évet Amerikában is
               töltött. Igaz, hogy oly körülmények közt vándorolt ki, melyek nem igen ajánlatosak.
               Hamis bukásért s több rendbeli csalásért üldözték; de kitisztázta magát. Ez az egy
               ember képes megérteni a vezérigazgató urat, hisz őt magát is merész vállalkozásai
               buktatták el. Neki is csak hajszálon mult a szerencséje s ha az a hajszál el nem
               szakad, ma milliomos volna.</p>
				<p>A pénztárnok egyszerü polgár, mézeskalácsos, a kinek nincs fogalma magasabb
               hitelműveletekről, csak a Wertheim-kasszájában őrzi, a mit rábiznak. De most
               folyvást ürül az a kassza, mindig csak fizetni, fizetni kell s végre azzal a
               jelentéssel áll elő a pénztárnok a vezérigazgató urnak, hogy kifogyott a pénz.</p>
				<p>- Adják ide a depot-kat, - rendeli a vezérigazgató.</p>
				<p>A depot-k átvándorolnak más pénzintézetekhez. De az a kis pénz, a mit igy kaptak, nem
               tarthat sokáig.</p>
				<p>- Egy ideig talán meg kellene szoritani a váltó-escomptot, - véli a könyvelő.</p>
				<p>- Nem, nem, - felel a vezérigazgató - minden folyjon ugy, mint eddig. Nem szabad
               senkinek észrevenni, hogy a bank pénzszükében van.</p>
				<p>- Talán a saját részvényeink vásárlását hagyhatnánk abba? - tanácsolja akkor a
               könyvelő.</p>
				<p>De a vezérigazgató ur makacs.</p>
				<p>- Nem, azt sem. Venni kell, venni s most már minél nyilvánosabban. Most már nem kell
               titkolózni. Itt-ott már ugy is sejtik, hogy mi magunk vásároljuk össze
               részvényeinket. Hadd tudják. Most már minden ember tudhatja.</p>
				<p>A könyvelő még ellenvetéseket bátorkodik tenni. Az első hatás nem lesz kedvező.
               Valami támaszról kellene gondoskodni, mert a bank nagyon kimerült.</p>
				<p>A vezérigazgató kevélyen hátraszegi nyakát:</p>
				<p>- Támaszról? Fölösleges. A válságos idő már nem tarthat sokáig. A tőzsdén már sejtik,
               hogy mi valamiben törjük a fejünket. - Látja, hogy három nap óta állandóan
               huszonkettőn állnak a részvények s nem mennek lejebb? Mit jelent ez? Hiába
               mesterkednek ellenünk a többi pénzintézetek. Özönleni fognak ide ujra az emberek,
               kapkodni fognak a részvényeken. Olyat még nem látott ön, a milyen sikerünk lesz.
               Milliókat seprünk be. A rossz napoknak már a végét járjuk. Addig csak kibirjuk.</p>
				<p>De már nem volt oly rendületlen önbizalma, mint a hogy mutatta. Mikor a könyvelő
               eltávozott, csüggedten hajtotta le fejét. Vajjon kibirják-e addig? A pénz fogyatékán
               van már, a tartalékalapot is elköltötték, néhány nap mulva nagyobb összegü
               fizetéseket kell teljesitniök. Honnan veszik?</p>
				<p>Igen, a könyvelőnek igaza van, valami támaszról kell gondoskodniok. De hol? Ki az, a
               ki segitne rajtok?</p>
				<p>A Hungária-bank igazgatója jut az eszébe Simon Endrének. Az nagyon iparkodott
               barátkozni vele az utóbbi időben s igen világosan kimutatta azt a szándékát, hogy
               szeretne bejutni a Polgári Bank igazgatóságába. Hátha azzal beszélne most? Ha
               nyiltan... no nem egészen nyiltan, de legalább ugy félig-meddig föltárná előtte a
               helyzetet. Az maga is gazdag ember, ő is tehetne valamit, a bankja is.</p>
				<p>Nem örömest határozza magát Simon Endre erre a lépésre, nem szivesen látná azt az
               embert a Polgári Bank igazgatóságában, házsártos, önfejü, magára sokat tartó ember;
               de nem igen lehet válogatni a mentő eszközökben. Meg kell ragadni azt a kezet, a
               melyiket lehet. Az borzasztó volna, ha most omlanék minden össze, mikor már a
               győzelemhez oly közel állnak. Csak még egy ideig birja ki... Csak még rövid
               ideig.</p>
				<p>A Hungária-bankban fél óráig várnia kell, mert valaki van bent a vezérigazgató urnál.
               Végre bejuthat. Hideg, feszes udvariassággal fogadja a vezérigazgató ur:</p>
				<p>- Mivel lehetek szerencsés szolgálni?</p>
				<p>Hiuz szemei azonban már az első pillantásra kifürkészték, mielőtt egyetlenegy szót
               szólt volna Simon Endre, hogy mit akar? Mit akarna egy bukófélben levő pénzintézetnek
               az igazgatója egyebet, mint pénzt?</p>
				<p>De a Hungária-bank jól őrzi a kasszáját és óvatos. Őket nem lehet szép szavakkal
               becsapni, a mihez az ilyen ügyvédféle jól ért, hiszen a mestersége.</p>
				<p>Ha az mind igaz volna, a mit a Polgári Bank vezérigazgatója elmond, akkor az
               hatalmas, virágzó pénzintézet volna és nem jönnének ide kunyorálni, hogy a
               Hungária-bank segitse ki őket.</p>
				<p>Simon Endre nagy ékesszólással beszél, aztán letesz az asztalra egy csomag papirost,
               mindenféle kimutatást az üzlet menetéről. Tessék figyelmesen végignézni, ebből
               meggyőződést merithet a vezérigazgató kollega, hogy teljesen biztos alapon állnak,
               csak pillanatnyi zavarról lehet szó, a mit némelyek rosszakarata s a nagy közönség
               félelme okozott.</p>
				<p>A Hungária-bank vezérigazgatója bele sem tekint az iratokba, csak hidegen felel:</p>
				<p>- Kérem, nem kételkedem. De sajnálom, nem vagyunk abban a helyzetben, hogy
               kivánságuknak megfelelhessünk.</p>
				<p>- Összes birtokunkban levő részvényeinket, melyeket visszavásároltunk, deponáljuk
               önöknél. Ön tudja, hogy azok alig vesztettek még valamit névértékükből.</p>
				<p>A Hungária-bank vezérigazgatója azonban vállait vonogatja:</p>
				<p>- Nagyon sajnálom.</p>
				<p>- Tekintse meg legalább üzleti kimutatásunkat.</p>
				<p>A vezérigazgató most is csak azt ismétli:</p>
				<p>- Nagyon sajnálom...</p>
				<p>Ad is ő valamit a kimutatásokra. Kimutatást olyat csinálhat az ember, a milyet akar,
               főkép ha olyan akasztófáravaló főkönyvelője van, a ki már Amerikát is bejárta.</p>
				<p>A Polgári Bank vezérigazgatója fölajánlja összes váltótárczájokat is. De a
               bizalmatlan kolléga arra sem ad semmit. Látott már ő rakásszámra mindenféle
               pinczeváltót bukott intézetek tárczájában. Szédelgők részéről neki semmi sem elég
               biztositék.</p>
				<p>- Házamat is lekötöm, - folytatja Simon Endre, a ki minden áron pénzt akar.</p>
				<p>- Házát? - fürkészik a hiuz szemek a Polgári Bank igazgatójának belső gondolatát.</p>
				<p>Mert kell lenni valami belső gondolatának, véli kollégája. Az ember nem szokta egy
               bukófélben levő bankért a saját házát is fölajánlani. Itt valami afféle dolgoknak
               is elő kellett fordulni, melyek rosszabbak, mint a bukás. Hihetőleg azokat szeretnék
               elpalástolni még az utolsó perczben.</p>
				<p>Most már még kevésbbé hajlandó segitni ezen a szédelgő bandán. Nagyon sajnálja, hogy
               nem szolgálhat. Méltóztassék megpróbálni talán másutt.</p>
				<p>Másutt? De hol? Mindenütt igy fogják fogadni. Kár kompromittálni magát. Kár volt ide
               is jönni. Sokat ártott a Polgári Bank hitelének. Mindenfelé beszélni fognak róla. Ez
               az önhitt majom bizonyosan fecsegni fog s a kárörvendők nagy serege tovább viszi a
               hirt, szájról-szájra.</p>
				<p>De most már mindegy, ha megtette az első lépést, megteszi a többit is. Csakhogy
               bátrabban, vakmerőbben fog föllépni, nem könyörögni. Bekopogtat tehát több
               pénzintézethez, de sehol sem akarják a Polgári Bank sülyedő hajóját megmenteni;
               inkább mélyebbre sülyesztenék, ha tudnák. Hadd pusztuljon, veszszenek oda a
               szédelgők, kik öt és fél százalék kamatot fizettek a betevőknek, mig más intézetek
               csak négyet fizetnek. Lakoljanak érte!</p>
				<p>Csurog a verejték Simon Endre homlokáról, mikor keserves körutjáról visszatér. Hát
               sehol egy mentőkéz? El kell bukni? Halálos félelem kezdi szorongatni szivét. Hát
               annyi fényes remény mind összedől s romjai alá temeti őt magát is?</p>
				<p>Egy darabig lenyomja a csüggedés. Olyan nehéz, zsibbadt egész teste, a jól táplált
               kövér test, mely most petyhüdten összeesik. De aztán ujra kifeszülnek izmai, ujra
               ruganyossá válik teste, lelke, ujra vakmerő bátorság szállja meg. Miért esnék
               kétségbe, mikor talán pár nap alatt egyszerre megfordulhat minden?</p>
				<p>De igazgatótársai azt a pár napot sem akarják megvárni. Azokkal a megrémült
               emberekkel lehetetlen okosan beszélni. Az a büszke önbizalom, melylyel Simon Endre
               vádjaikat, szemrehányásaikat fogadja, már nem hat reájok.</p>
				<p>- Ne tessék minket ámitgatni, hogy igy meg ugy.</p>
				<p>Látják ők, hogy soha sem lesz jobban a dolog, csak rosszabbul. Megtakaritott kis
               vagyonkájukat féltik a jámbor polgáremberek.</p>
				<p>- Meg a becsületünket, kérem, a becsületünket, - vágja oda büszkén az elnök gróf.</p>
				<p>Ő méltósága, mióta igy fölvitte Isten a dolgát, nagyon kényes a becsületére.</p>
				<p>- Kérem, én nevemet nem adhatom akármihez.</p>
				<p>Simon Endre dölyfösen felel. Ne zavarják az ő műveleteit. Majd beszámol
               mindenről.</p>
				<p>De a csizmadiáknak most kell. Az elnök gróf összehivja az igazgatósági ülést.</p>
				<p>Simon Endre látja, hogy föllázadnak ellene, a kiket ő emelt föl a porból, ezek a
               csizmadiák, szatócsok, kiket ő bankigazgatókká tett, ez az éhenkórász mágnás, kit ő
               kiszabaditott az irodából, hol ötven forint havi fizetésért körmölhetne még most is.
               Fogait csikorgatja dühében. Hát mit akarnak?</p>
				<p>Mit akarnak? Magok sem tudják, hogy mit akarnak. Legeslegelőször elhatározzák, hogy
               nem lesz uj részvénykibocsátás, nem lesz tőkefölemelés. Ez volt ugy is minden bajnak
               a kezdete.</p>
				<p>- Hát azt hiszik, hogy azzal minden megjavul? - kérdezi gúnyosan Simon Endre.</p>
				<p>És akkor előáll végre leplezetlen a teljes valósággal. Utólagos jóváhagyás reményében
               már előre kibocsátott és eladott nyolczezer darab részvényt a lehető legmagasabb
               árakon s ebből befolyt összesen hatszázhuszezer forint, a mit külön könyveltek s
               külön pénztárban helyeztek el, ugy, hogy arról csak a vezérigazgató maga és a
               főkönyvelő tudnak, más senki.</p>
				<p>Álmélkodva, elszörnyedve hallgatták a jámbor polgárok. Hatszázhuszezer forint! Egy
               perczig elnémult mindenki. A miniszteri tanácsos halálsápadtan emelkedett föl, de nem
               tudott szólni. A kis, sovány emberke egész testében reszketett. Hát fáradságosan
               eltöltött egész hosszu életének ez a vége? Hát nem tudott ő megnyugodni a maga
               nyomoruságában? Kellett neki a pénz? Kellett neki a jobb élet? Most itt van,
               belekeveredett ilyen társaságba, talán őt is felelősségre vonják, törvényszék elé
               kerül a dolog. S ki tudja, mi egyéb fog még kisülni? Milyen gyalázat!</p>
				<p>Hasonló gondolatok forognak a Dózsa Kálmán fejében is. Milyen gyalázat! Hát ennyi az,
               a mit a kapaszkodással elért? Hát ezért kellett neki elhagyni nyugodalmas, csöndes
               életét? A kis várost, a hol becsülték, szerették, mig itt ujjal mutathatnak reá: ez
               is társa volt annak a kalóznak, ki az egyszerü, becsületes polgárok kifosztására
               indult.</p>
				<p>De mig az öreg embert teljesen leveri ez a csapás, az ifjut mintegy kiragadja tétlen
               álmodozásából. A gyáva ingadozásnak vége, ennek a hitvány kapaszkodásnak is vége.
               Itt hagyja ezt a hazug életet, visszamegy, a honnan jött, a kis városkába,
               takarékoskodással, becsületes iparkodással ujra kezdi, a hol félbehagyta. A
               nagyravágyás, a hiuság minden álmából kigyógyult; nem ide való ő a kalandorok, a
               szerencsehajhászok seregébe.</p>
				<p>Most már nem lesz gyönge, komolyan fog beszélni Piroskával. Örüljenek, hogy innen
               szabadulhatnak. Kis vagyonkájok oda veszett, de a becsületöket még elvihetik, ha
               jókor menekülnek. Ő nem részes semmi olyanban, a mit lelkiismerete szemére vethetne.
               Ez a csalás a bank uj kibocsátásu részvényeivel tudtán kivül történt. Azt Simon Endre
               egyedül csinálta. Lakoljon érte egyedül.</p>
				<p>A vakmerő ember védelmezni akarja magát, de szavát elfojtja a kitört vihar. Az egész
               igazgatóság ellene fordul, az egyszerü polgáremberek ökleikkel fenyegetik s olyan
               szavakat kiabálnak oda neki, a milyeneket még nem hallott az ünnepelt férfi.</p>
				<p>- Gazember! Zsivány!</p>
				<p>Simon Endre gúnyosan tekintett szét szidalmazóin. Hogy dicsőitnék most ezek, hogy
               tapsolnának, hogy hizelegnének neki, ha terve sikerült volna s hogy fogják
               magasztalni, ölelgetni, a világ legnagyobb emberének kikiáltani, ha mégis sikerül! S
               ez a nyomorult törvényszéki irnok, a ki most elnöki székéből oly mágnási gőggel nézi
               le őt, hogy fog ujra meghunyászkodni előtte.</p>
				<p>Csak szóhoz engednék jutni, csak meghallgatnák, hogy mindent elmondhatna. Eddig az
               ujja körül csavargathatta ezeket a bamba embereket s most egyszerre föllázad
               mind:</p>
				<p>- Hol a pénz? Hol a hatszázezer forint?</p>
				<p>Végre nagynehezen szóhoz jutott:</p>
				<p>- Megmondom, hogy hol a pénz. Mikor a részvények ára alászállt, akkor harminczöt
               forintjával, harmincz forintjával visszavásároltam, a mit kevéssel azelőtt eladtam
               hetvenért, hetvenötért. Ilyen módon nyolczezer részvénynél a bank tiszta nyeresége
               kétszáznyolczvanezer forint.</p>
				<p>Az álmélkodás ujra elnémitott minden ajkat. Kimeredt szemekkel bámultak a
               vezérigazgatóra. Hiszen ez arany-ember, a ki csodákat mível.</p>
				<p>Az elnök gróf a legnagyobb udvariassággal hajolt oda:</p>
				<p>- Hogyan méltóztatott mondani? Kétszáznyolczvanezer forint?</p>
				<p>S a vezérigazgató ismételte:</p>
				<p>- Kétszáznyolczvanezer forint.</p>
				<p>A csizmadia, szatócs-igazgatók hülye arczczal, bámulástól szinte kővé meredve ültek
               ott székeiken. Kétszáznyolczvanezer forint nyereség! Hiszen ilyet csak a
               tündérmesékben hallottak. De már nem hittek el mindent vakon, az álmélkodás első
               megdöbbentő perczei után föltámadt a kétség:</p>
				<p>- Hol a pénz?</p>
				<p>- A pénzen ujra részvényeket vásároltunk. Vettünk, eladtunk, megint vettünk. Ugy,
               hogy jelenleg tizenhatezer részvény van a bank birtokában s csak kétezer darab a
               magánosok kezében. Még abból is bevonhatunk egy részt. Már most ezáltal föltétlen
               urai lettünk az árfolyamnak, fölemelhetjük és sülyeszthetjük tetszés szerint. A
               nyolczezer darabot, mely előleges engedély nélkül lett kibocsátva, megsemmisithetjük,
               ha ugy tetszik, vagy félretehetjük a közgyülés által megszavazandó uj
               kibocsátásra.</p>
				<p>A csizmadiák hüledeztek s szédelgett a fejök. A kétszáznyolczvanezer forint nyereség,
               a min osztozkodhattak volna, kibékitette volna őket, mindenre szemet hunytak volna és
               elpalástoltak volna minden visszaélést; de mikor ez a nyereség nincs sehol. Itt van
               részvényekben? Mit ér nekik az a részvény? A pénzt keresik, a pénzt. Hová lett az a
               sok pénz?</p>
				<p>Hiába mutogatja ki nekik a vezérigazgató, hogy hiszen itt van, kérem, az értékekben,
               a részvényekben, a váltótárczában, a lombardüzletben, a betáblázásokban, mindenütt
               van, csak a pénztárban nincs. Az egyszerü emberek nem birják megérteni, hogy itt egy
               fényes pénzügyi operáczió kinálkozik, mely dusgazdagokká teszi mindnyájokat.</p>
				<p>Ime nézzék meg a könyveket. A bank aktivái, minden passzivát levonva s a részvényeket
               csak a mostani árfolyam szerint számitva, a félmilliót jóval fölül haladják. Hát van
               intézet, mely ilyen fényes eredményt mutathat föl rövid fennállása után? Nem
               eszeveszettség kétségbeesni?</p>
				<p>Olyan ékesszólással beszél, hogy az együgyü polgárok meginganak, de aztán ujra megint
               előáll a kétség. Nem hisznek már ennek az embernek, akármit mond.</p>
				<p>A miniszteri tanácsos föláll s remegő hangon vizsgálatot kiván. Idegen szakértők
               szigoruan, részletesen tekintsék át az egész üzlet forgalmát, vizsgáljanak meg minden
               könyvet s tegyenek jelentést az igazgatóság legközelebbi ülésén, melyet az elnök
               annak idején majd összehi. Addig a titkár fogja helyettesiteni a vezérigazgatót.</p>
				<p>Arra mind kiabálni kezdtek, hogy:</p>
				<p>- Ugy van. Helyes!</p>
				<p>Dühtől elkékülve ugrott föl székéről Simon Endre.</p>
				<p>- Hát megtébolyodtak? Erővel tönkre akarják tenni a bankot? El akarják vágni maguk
               alatt a fát? Idegen szakértőket ide hozni? Az ellenséget beereszteni saját
               sánczunkba? Micsoda agyalágyult gondolat? Hiszen ennek hire fut s azonnal veszett
               nevét költik a Polgári Banknak. Föl nem támasztják aztán többé, akármit
               csinálnak.</p>
				<p>Becsületére mondja, hogy minden ugy van, a hogy előadta. Hát mit akarnak a
               vizsgálattal?</p>
				<p>De azért csak vizsgálatot akarnak, vizsgálatot. Már nem biznak a becsületszóban sem.
               Nekik vizsgálat kell.</p>
				<p>Dühtől fuldoklik Simon Endre. Átkozza magában azt a perczet is, a mikor ezekből a
               butákból állitotta össze magának az igazgatóságot. Ha okosabbak volnának, megértenék,
               hogy micsoda veszedelem az a vizsgálat, a mit oly konokul sürgetnek.</p>
				<p>Oda fordul Dózsa Kálmánhoz:</p>
				<p>- Szólj hát legalább te, magyarázd meg nekik.</p>
				<p>De Dózsa Kálmán nem akar kezet nyujtani annak a szédelgésnek folytatásához, mely most
               már világosan föltárul előtte.</p>
				<p>- Én a rendkivüli közgyülés összehivását kivánom.</p>
				<p>Arra valamennyien elkezdenek kiabálni:</p>
				<p>- A közgyülést, a közgyülést kell összehivni.</p>
				<p>- De hát nem értitek, hogy a közgyülés titeket is el fog söpörni? - hörög
               kétségbeesetten Simon Endre.</p>
				<p>Nem, nem akarnak megérteni semmit. Az elnök gróf kimondja a határozatot, hogy
               összehivják a rendkivüli közgyülést, addig a vezérigazgatót fölfüggesztik állásától
               s idegen szakértők által megvizsgáltatják a könyveket s az üzlet egész menetét.</p>
			</div>
			<div type="chapter">
				<head>XIX.</head>
				<p>Kertész Antal törvényszéki biró Vámoson megunta azalatt a várakozást és ujra
               fölrándul Budapestre sürgetni a királyi tábla dolgát. Mert mozogni kell az embernek,
               mozogni.</p>
				<p>Nagy megütközéssel hallja, hogy a veje micsoda bolond gondolatot forgat a fejében.
               Vissza akar menni Homok-Berénybe? No csak az kellene. Visszamenni, eltemetné magát
               ott a vidéken, mikor itt fent már oly szépen előre haladtak?</p>
				<p>- Ne engedd - buzditja a leányát. - Semmikép se engedd.</p>
				<p>Azért, mert egy képviselőválasztáson megbukott Kálmán? Hát próbálja ujra. Azért, hogy
               a pénzök elveszett annál a Polgári Banknál? A pénz forgandó, visszanyerhetik
               ujra.</p>
				<p>- Csak ne hadd, édes leányom, ezt a szép előmenetelt ne hagyjátok abba.</p>
				<p>Akadályokkal mindenütt kell küzdeni az embernek, de azért csak iparkodjék, tolakodjék
               előre. Okos ember mindenütt hasznot huz. Ni, itt az a Polgári Bank, oda uj
               vezérigazgató kell, ha elcsapják ezt a Simon Bandit. Hát miért nem iparkodik Kálmán,
               hogy ő kaparitsa meg azt az állást? Hiszen csak egy kicsit kellene mozogni,
               noszogatni az embereket, bizonyos, hogy megkapja.</p>
				<p>- Tyü, milyen életetek lesz akkor! Háromemeletes házat vesztek, palotát, kocsit,
               lovat tartotok, nagy ebédeket adtok, a mire meghivjátok a minisztereket. Micsoda
               bolond ember az a te urad, hogy mindezt itt akarja hagyni?</p>
				<p>S a fiatal asszonyka is ugy vélekedik, hogy mindezt bolondság volna itt hagyni és ő
               nem megy, ki fogja jelenteni Kálmánnak, hogy nem megy.</p>
				<p>- Ne is menj, - erősiti meg ebben a szándékában gondoskodó atyja.</p>
				<p>Neki hiába beszél arról Kálmán, hogy tönkrejutottak, hogy nem birnak itt tovább
               megélni. Hallja ő azt a nótát Flóristól már évtizedek óta. Az is mindig jajgat, az is
               mindig tönkrejutásról panaszkodik, az sem bir megélni, hanem azért évről-évre rakja
               félre a sok pénzt, maholnap kádakkal állhat már nála az arany.</p>
				<p>Most is jajveszékel, mikor meglátogatja Kertész Antal s egy pár száz forintocskát kér
               kölcsön, de isten bizony ezt már igazán meg fogja adni, mert bizonyosan kinevezik
               nemsokára a királyi táblához.</p>
				<p>- Hagyj nekem békét - nyög az öreg kuriai biró; - tönkretett a vőd ugy is.
               Beleusztatott abba az istenverte Polgári Bankba. Mindenemből kifosztottatok. Mit
               akartok még?</p>
				<p>- Csak háromszáz forintot, Flóris bátyám, - nyaggatja Kertész Antal az öreget. - A
               leányoknak nincs otthon egy becsületes kimenő ruhájok, a mit fölvehetnének. A te
               keresztleányaid, unokahugaid, kihez forduljanak, ha nem tehozzád?</p>
				<p>- Miért nem takarékoskodtok jobban? - dorgálja öcscsét az öreg. - Más ember meg tud
               élni a birói fizetéséből. Tőlem ne várjatok. Egy krajczárt se várjatok. Isten tudja,
               hogy heverem ki magam is ezt a nagy csapást. De a biróság elé kell kerülni ezeknek a
               csalóknak, ezeknek a zsebmetszőknek. A vődnek is. Igen, igen, annak is.</p>
				<p>De Kertész Antal ismeri már az öregnek a szokását, hadd pattogjon, nem felel rá
               semmit, csak a leányokra viszi át megint a beszédet. Szegénykéknek téli köpeny is
               kellene. Kalap is. Sok mindenféle kellene.</p>
				<p>- Hej Flóris bátyám, csak az apa szive érzi azt, a ki olyan, mint én, hogy odaadnám
               az életemet is a gyermekeimért. De ne busuljatok, mondtam nekik, Flóris bácsi nem fog
               megfeledkezni rólatok, Flóris bácsinak szive van... Ha látnád, Flóris, azokat az
               áldott jó gyerekeket...</p>
				<p>A gazdasszony már háromszor is benyitotta az ajtót különböző ürügyek alatt, mert
               sejtette, hogy a tekintetes ur már megint pénzt akar a méltóságától s a méltósága
               olyan gyönge, hogy megint leveszi a lábáról a tekintetes ur.</p>
				<p>- Ne hagyja magát méltósága, - szerette volna mondani neki a vén gazdasszony.</p>
				<p>S ha már nem mondhatta, hát legalább egy mérges pillantással adta tudtára. Ő
               méltósága azonban nem akarta megérteni s türelmetlenül támadt reá:</p>
				<p>- Eredj már, mit szöszmötölsz olyan sokáig?</p>
				<p>Dörmögve ment ki a vén gazdasszony. Tudta, hogy a mint kint lesz, a méltóságos ur
               mindjárt kinyitja az iróasztala fiókját, kivesz belőle három darab száz forintos
               bankót és kezébe nyomja az öcscsének, ugy, hogy mikor ujra bejön Zsuzsi a
               kamrakulcsért, vagy a gyufáért, a mit itt felejtett, már semmit sem láthat. Csak a
               méltóságos ur zavart képéről látja, hogy mi történt.</p>
				<p>No de csak jőjjön megint panaszkodni neki a méltósága, hogy igy meg ugy; az a Tóni
               már megint... tudom Istenem, hogy majd kifizeti Zsuzsi. Neki ne panaszkodjék a
               méltósága, ő meg nem hallgatja többé.</p>
				<p>Ámde a tekintetes ur is hiába hizeleg neki, hogy:</p>
				<p>- Zsuzsikám, maga évről-évre fiatalabb lesz. Isten bizony, olyan csinos menyecske,
               hogy az embert szinte kisértetbe hozza.</p>
				<p>- Az ám - morog Zsuzsi, - kisértetbe hozza a tekintetes urat a majd megmondom, hogy
               micsoda.</p>
				<p>Mert Zsuzsit nem lehet kiengesztelni. A hétfejü sárkány nem őrzi jobban a mesében a
               kincses ládát, mint ez a vén cseléd a gazdája pénzét.</p>
				<p>Szent áhitattal törülgeti le a port minden nap az iróasztalról s elgondolja
               magában:</p>
				<p>- Teremtő atyám, mennyi pénz lehet már abban a fiókban! Mennyi takarékpénztári
               könyvecske! Hát még mennyi lehetne, ha nem volna olyan telhetetlen s nem akarna
               mindig nyerekedni!</p>
				<p>Csak homályos sejtelme van ugyan Zsuzsinak arról, hogy a méltóságos ur itt is
               vesztett, ott is vesztett valamit; de minthogy ő méltósága nem állja ki az effélét
               keserves panaszkodás nélkül, valamit mégis csak tud arról a vén gazdasszony.</p>
				<p>Most is, hogy ez a baj történt a Polgári Bankkal, sejti a vén gazdasszony, hogy a
               méltóságos urnak veszedelemben forog ott valami pénze.</p>
				<p>- Hát miért nem adja el a méltósága azt a részvényt? Üssön bele a tüzes istennyila, a
               ki még ki is találta! - tanácsolja buzgón. - Lám, az asztalos is eladta, kinek
               odalent van a műhelye a pinczében.</p>
				<p>De ő méltósága rendre utasitja a buzgó tanácsadót:</p>
				<p>- Hallgass, ne kotyogj, nem értesz te ahhoz.</p>
				<p>Nem nagyon bizik ugyan a méltóságos ur abban, a mit Tóni beszélt, hogy jobbra fordul
               a Polgári Bank sorsa, azt a szédelgő vezérigazgatót elcsapják s a Tóni veje lesz a
               vezérigazgató. Azt tán csak azért mondta, hogy könnyebben kicsikarja a háromszáz
               forintot. De hátha mégis? Csakugyan olvasott valamit a lapokban a vezérigazgató
               felfüggesztéséről, rendkivüli közgyülésről, melyet össze fognak hivni.</p>
				<p>S csak tartogatja tovább a fiókjában a részvényeit, a többi bukott takarékpénztárak,
               üveggyárak, kőszénbányák, cserhántó részvénytársaságok akcziái mellett, melyek mind
               nagy zajjal indultak meg, fényes osztalékokat igértek s végre itt rekedtek a
               méltóságos ur asztalfiókjában.</p>
				<p>Nincs szerencséje ebben a csalárd, gonosz világban. Hiába kuporgatja az ezreseket,
               hiába kapaszkodik fölfelé, mindig ilyen nyomorult részvényekbe kapaszkodik.</p>
				<p>Maholnap már nem fér el az iróasztala fiókjaiban, annyi van. Sok, sok ezer forint
               beleölve ezekbe a csalóka papirosokba, melyeket még mindig dugdos, rejteget.</p>
				<p>Milyen meglepetés lesz majd az örökösöknek, a kik várják a dus örökséget. Kertész
               Antal ugy beszél arról, hogy isten tudja lesz tán félmillió is. De otthon Vámoson
               senki sem hiszi neki, mert megszokták már, hogy csak ugy peregnek Kertész Antal urnál
               a százezrek, a milliók. No, no, jó, ha harmadrésze lesz. S Kertész Antal ur talán
               maga sem vár többet s tudja, hogy az is négyfelé oszlik, de azért csak jár a szája, s
               emlegeti a félmilliót.</p>
				<p>- Az is reátok marad, - dicsekedik a veje előtt. - Flóris bácsi nem élhet örökké s én
               is utána megyek nemsokára. Tietek lesz minden. Olyan életetek lesz, mint valami
               herczegnek. Ugyan micsoda szamárság volna most visszamenni Berénybe ügyvédnek.</p>
				<p>De Dózsa Kálmán hallatlan makacs. Ő visszamegy. Mihelyt annak a Polgári Banknak
               tisztába jön a zavaros dolga, ugy, hogy becsülettel távozhatik, rögtön visszamegy.
               Már a lakást is fölmondta. Már a butorait is el akarja adni. Homok-Berényben nincs
               szükség barokkstilü butorokra; vesznek valami olcsót, nekik valót.</p>
				<p>Csak becsülettel birjon kigázolni ebből a bankhistóriából. Csak ez aggasztja még. Az
               idegen szakértők, a kik a könyveket vizsgálják, fejeiket csóválják s nagyon
               elkomolyodnak. És mennél tovább vizsgálják, annál jobban elkomolyodnak.</p>
				<p>- Baj van? - kérdezik az igazgatósági tag urak, kik most mindig ott ténferegnek a
               bankban, délelőtt, délután s szorongva lesik, hogy mit mondanak már a szakértők.</p>
				<p>De azok csak kurtán felelnek a hozzájok intézett kérdésekre. Majd nyilatkoznak, ha
               mindent átvizsgáltak. Csak az egyik enged meg magának egy megrovó megjegyzést:</p>
				<p>- Hallatlan könnyelmüséggel jártak el az urak.</p>
				<p>De a többi int annak is, hogy hallgasson.</p>
				<p>Mégis kiszivárog egy és más. Talán igaz, talán nem is igaz. Ki tudja? Ilyenkor
               mindenfélét beszélnek az emberek.</p>
				<p>A bank hivatalnokai lehorgasztott fejjel járnak-kelnek az intézet helyiségeiben. Az
               üzlet teljesen szünetel. Csak néha jön egy-egy elkésett betevő a pénzeért, azt
               elutasitják, hogy majd tessék néhány nap mulva jönni.</p>
				<p>A mézeskalácsos pénztárnok kezeit tördeli:</p>
				<p>- Uram Istenem! Mi lesz ennek a vége?</p>
				<p>Csak a főkönyvelő viseli magát hetykén, daczosan. Foghegyről felelget a szakértőknek,
               ha valamit kérdeznek, vagy csak vállat von s konokul hallgat.</p>
				<p>Mindez nyugtalanitó s növeli Dózsa Kálmán aggodalmát. Vajjon, hogy fog mindez
               végződni s lehet-e még becsülettel menekülni?</p>
			</div>
			<div type="chapter">
				<head>XX.</head>
				<p>Szombat este volt, a Dózsáék napja. A bájos asszonyka szalonja most is tele volt
               vidáman nevetgélő, csevegő urakkal és hölgyekkel, de főkép urakkal.</p>
				<p>Az urak nem oly nagyon válogatósak. Miért ne mennének oda, a hol jól mulatnak?
               Meglehet, hogy egy hét mulva már bajosabb lesz eljönni, de ma még csak olyan
               bizonytalan hirek keringenek Dózsáékról. Egyik vagy másik sugdosva kérdezi
               szomszédjától:</p>
				<p>- Igaz?</p>
				<p>S mialatt szürcsölik a teájokat és bókokat mondanak a szép háziasszonynak, gonosz
               pletykákat suttognak egymásnak mulattatóul.</p>
				<p>Néhányan kiváncsiak arra, vajjon eljönnek-e Simonék? A Polgári Bank botránya már
               ismeretes városszerte, már a lapok is szellőztették. Nagyon csunya dolgok sültek ki
               ott. Hja, addig jár a korsó a kutra, mig egyszer eltörik.</p>
				<p>- Nem kell félteni Simon Endrét, - vélik mások, - ügyes ember az, kimászik az.</p>
				<p>Találgatják, vajjon bele fog-e avatkozni a biróság?</p>
				<p>Egy ur ugy hallotta, hogy már be is van adva a bünvádi följelentés.</p>
				<p>- Csitt, csitt, zsindely van a házon, ne olyan hangosan - csillapitják némelyek.</p>
				<p>S a szemeikkel integetnek egymásnak. Hiszen a szép háziasszonynak a férje is be van
               keverve ebbe a bankhistóriába.</p>
				<p>- Oh, annak hatalmas pártfogója van, Szováthy a képviselő, - jegyzi meg valaki az
               egyik sarokban.</p>
				<p>Arra összedugják a fejeiket és nevetgélnek. Csak lopva száll egy-egy pillantás
               Szováthy felé, ki a szép háziasszony közelében ül s kissé idegesnek látszik ma, ámbár
               iparkodik mosolygó és nyugodt arczot mutatni.</p>
				<p>A házi urat nem láthatni. De az nem tünik föl; máskor sem igen láthatni. Járnak ide
               olyan urak, a kik még nem is látták.</p>
				<p>Ámde ki törődnék a házi urral? Az itt csak olyan ötödik kerék. Isten tudja, merre
               szaladoz az most. Reggel óta lázasan jön, megy. Még ebédre sem jött haza.</p>
				<p>Jó, hogy apa épen itt van s megmagyarázza Piroskának:</p>
				<p>- Soha se aggódjál azért, édes lányom; dolga van, hát nem jöhet. Megebédelünk
               magunk.</p>
				<p>Meg is ebédeltek mind a ketten jó étvágygyal s most mind a ketten jókedvüen mulatnak
               a vidám társaságban. Hogy Kálmán ugy elrohant hazulról szó nélkül, az nem zavarja
               őket. Bizonyosan a bankban lesz valami fontos dolga.</p>
				<p>Persze hogy a bankban, a hol délelőtt is, délután is igazgatósági ülésre jöttek össze
               ma a megrémült igazgatók és felügyelő-bizottsági tagok s tanácskoznának, ha tudnának,
               de az ijedtség elveszi a szegény csizmadiáknak és szatócsoknak azt a csepp eszét is,
               a mi volt. Csak óbégatnak, veszekednek, egymást vádolják s lehetetlenné tesznek
               minden tanácskozást.</p>
				<p>Rémitő zürzavar uralkodik a bankban. Inséghesy Aladár gróf gyámoltalan, sápadtan ül
               ott az elnöki székben. Sejti, hogy ujra visszamehet körmölni az irodába, a honnan
               eljött, ha ugyan valami még rosszabb dolog nem történik vele. Ha be nem zárják
               mindnyájukat.</p>
				<p>Reszketnek, mint a nyárfalevél. A könyvelő megszökött. Ez a rettenetes hir
               kétségbeejti őket. Tegnap már nem volt itt a bankban egész nap s ma reggel, mikor
               lakásán kerestették, arról értesültek, hogy még tegnapelőtt este elutazott. Azóta már
               messze járhat Amerika felé.</p>
				<p>- Sürgönyözni kellene, el kellene fogatni a gazembert! - kiabálnak az igazgató urak.
               - Föl kell jelenteni a törvényszéknél.</p>
				<p>De a szakértők, a kik a könyveket átvizsgálták, azt tanácsolják, hogy jobb lesz abba
               hagyni, mert ha törvényszék elé kerül, a könyvelő ugy bemártja az egész
               igazgatóságot, hogy mindnyájan csávába kerülnek.</p>
				<p>Nagy visszaélések történtek itt, melyek a büntető törvénybe ütköznek. A mérleg is
               hamis volt.</p>
				<p>- A vezérigazgató csinálta - kiabáltak az igazgatósági tagok. - Mindent az csinált,
               meg az a zsivány, a könyvelő.</p>
				<p>- Kérem, az mindegy, alá tetszettek irni, - világositják föl őket a szakértők. -
               Egyébként itt az ügyvéd ur, az ismeri a törvényt. A méltóságos ur is tudja.</p>
				<p>Persze hogy tudják s lecsüggesztett fejjel ülnek ott a lármázó mesteremberek
               közt.</p>
				<p>A szakértők számos hamisitást mutatnak ki a könyvekből. Látszik, hogy rettenetesen
               fölületes volt a fölügyelet, a legnagyobb mértékben könnyelmü, soha semmit meg nem
               vizsgáltak. Nagyon kompromittáló adatok fognak a biróság előtt fölmerülni. Hiába
               tetszik mondani, hogy az igazgatóság ártatlan. Aztán kérem, az sem járja, hogy ő
               méltósága az elnök ur csak ugy tetszés szerint szedegetett ki pénzt a kasszából s
               bonokat adott helyébe. Meg az sem, hogy az igazgató urak olyan roppant összegeket
               vettek ki betáblázásra, váltóra.</p>
				<p>A derék iparosok verik a mellöket, hogy ők becsületes emberek, nekik házok van. Az
               elnök gróf is reméli, hogy az ő neve elég kezesség. De már nem oly fenhéjázón fejezi
               ki ezt a reményét, csak halkan, szerényen. Ugy meglapul ott az elnöki széken, hogy
               alig látszik ki.</p>
				<p>Az öreg miniszteri tanácsos is összehuzza magát szegény. Neki is van néhány
               váltócskája a bankban, nem sok, de olyan eladósodott szegény embernek az is sok.</p>
				<p>Legtöbb a vezérigazgató tartozása. Az egymaga kilenczvenezer forintot vett ki a
               bankból. S most abba hagyják a czivakodást egymás közt és mindnyájan a vezérigazgatót
               szidják:</p>
				<p>- Be kell csukatni a gazembert.</p>
				<p>Csak Dózsa Kálmán hallgat.</p>
				<p>- Mit tetszik mondani, ügyvéd ur? - fordulnak feléje a csizmadiák.</p>
				<p>Dózsa Kálmán meg akarja előbb hallgatni a szakértők véleményét. Azok ugy hiszik, hogy
               talán még minden elintézhető botrány nélkül. Legokosabb volna, ha futni hagynák a
               szökevény könyvelőt és nem feszegetnék tovább a megtörtént dolgokat. Egy kis
               áldozattal a bankot még meg lehetne menteni s szolid vezetés mellett talpra állna
               egészen.</p>
				<p>Arra megkönnyebbülten lélegzettek föl valamennyien. Elhatározták, hogy a hiányt a
               volt vezérigazgatónak kell fedezni, az áldozatot neki kell meghozni, hisz ő az oka
               mindennek.</p>
				<p>Elhivatták mindjárt a vezérigazgatót az ülésbe. Halálsápadtan, de még mindig
               kevélyen, daczosan lépett be az. Már tudta, hogy a könyvelő megszökött s hogy
               többrendbeli sikkasztást és hamisitást fedeztek föl a könyvekben. Az a nyomorult hát
               a saját számlájára is kalózkodott? Hát igy fizetett a bizalomért, melyet Simon Endre
               benne helyezett? Közönséges alávaló csalásokat követett el?</p>
				<p>- Jól van, fedezni fogom a hiányt, - szólt a vezérigazgató tompán.</p>
				<p>- Nyilatkozatot irjon alá, - sürgették az igazgatósági tagok.</p>
				<p>- Azt is aláirom, ha ujra az intézet élére állitnak.</p>
				<p>Még egy utolsó erőfeszitést próbált. Ha még egyszer kezébe kaphatná a bank vezetését.
               Van egy uj eszméje, nagyszerü eszméje. Néhány százezer forintot lehetne rajta
               nyerni.</p>
				<p>De nem akarják meghallgatni. Elég volt már nekik a Simon Endre eszméiből. Hogy is ne?
               Nem ettek bolond gombát, hogy a bank élére állitsák őt ujra. Nem akarnak börtönbe
               jutni, örülnek, ha most megmenekednek.</p>
				<p>- De nem fognak megmenekedni, - vágja oda dühösen Simon Endre.</p>
				<p>Erőszakoskodik, fenyegetőzik:</p>
				<p>- Majd meglátják!</p>
				<p>Igy oszlott szét a délelőtti ülés a legnagyobb zürzavar közt. Délután folytatják.</p>
				<p>Dózsa Kálmán elbámult, mikor kifelé mennek és Simon Endre belekapaszkodik a
               karjába.</p>
				<p>Első gondolata az volt, hogy lerázza magáról, mint az ember leráz magáról valami rut
               férget, mely reá kapaszkodik; de a mint arczára tekintett, a lázas izgatottságtól és
               kétségbeesett belső küzködéstől eltorzult arczra, nem birta megcselekedni, hogy
               eltaszitsa magától.</p>
				<p>- Ki tudja, látlak-e még, beszélhetek-e még, veled? - szólt Simon Endre vonagló
               ajkkal. - Ha ráérsz, ebédeljünk együtt.</p>
				<p>Bementek egy kis vendéglőbe a Kerepesi-uton, hová hajdan Simon Endre járni szokott, a
               legelső időben, mikor Budapestre feljött szerencsét próbálni s a felesége még lent
               maradt vidéken.</p>
				<p>A vendéglős megismerte s alázatosan jött elejébe:</p>
				<p>- Oh nagyságos uram, milyen szerencse!</p>
				<p>Bevezette az előkelő vendégeket a legbelső szobába s megkérdezte, hogy mit
               méltóztatnak parancsolni?</p>
				<p>- Egy kis jó magyaros ebédet, Borsos bácsi, önre bizzuk, hogy mi legyen - szólt Simon
               Endre. - Aztán abból a jó érmellékiből, ha van még.</p>
				<p>- Van, kérem alásan - szorgalmatoskodott a vendéglős és ő maga kiment a borért, meg a
               konyhába, hogy ott rendelkezzék.</p>
				<p>Mikor a bort az asztalra tették, Simon Endre töltött a Dózsa Kálmán poharába, aztán a
               magáéba.</p>
				<p>- Koczczintasz velem, Kálmán?</p>
				<p>Dózsa Kálmán szó nélkül fölemelte poharát. Nem szivesen tette, de koczczintott.</p>
				<p>- Emlékszel még, Kálmán, mikor együtt jártunk iskolába?</p>
				<p>Ujra töltött a poharakba s a magáét fenékig fölhajtotta.</p>
				<p>- Te olyan csöndes és rendes kis fiu voltál. Én már nagyobb kamasz voltam s
               mindenféle bolondságra hajlandó... Igyál hát. Miért nem iszol?</p>
				<p>Megint töltött és megint ivott.</p>
				<p>- Már az iskolában megmondták, hogy nem lesz jó végem... Mindegy, az ember egyszer él
               s ugy éljen, hogy érdemes legyen azért élni... Csak egyet sajnálok, hogy irántad nem
               tanusitottam igazabb barátságot, mikor ujra találkoztunk itt. Ha te álltál volna
               mellettem, ha reád hallgattam volna, sok dolog máskép történt volna.</p>
				<p>Lekönyökölt az asztalra s egy darabig hallgatott. Fölhordták az ebédet, de csak
               ivott. Az érmelléki után tokajit hozatott.</p>
				<p>Csak ketten voltak a külön vendégszobában. Simon Endre körültekintett s keserü mosoly
               lebegett ajkai körül.</p>
				<p>- Itt kovácsoltam az első terveket, mikor ugy magamban üldögéltem, a szerény kis ebéd
               mellett és azon gondolkoztam, mennyivel jobb lenne fényben élni, pompában élni, a
               mások rovására élni. De a vakmerőség nem mindig elég, szerencse is kell hozzá. Most
               czudarul alulra kerültem. Meglehet, hogy egy pisztoly-lövés lesz a vége... De igyál
               hát.</p>
				<p>- Köszönöm, már nem iszom.</p>
				<p>Akkor Simon Endre is eltolta maga elől a poharat.</p>
				<p>- Igazad van. De ne nézz ugy reám. Nem vagyok olyan gazember, mint gondoljátok.
               Senkinek sem akartam kárát. Mindnyájan boldogulhattatok volna mellette. És még most
               is, Kálmán, most is jóra tudnék forditni mindent, csak a kezembe kaphatnám.</p>
				<p>Szemei villogtak s éles, fürkésző pillantással méregette szemközt ülő társát. Kálmán
               nem tudta, hogy mit gondoljon. A régi gyermekkori barátság emléke-e az, a mi
               föllobbant Simon Endre szivében, vagy a kalóz zsákmányszomja, a ki uj merényletet
               forral?</p>
				<p>- Ha még egyszer megfordul a szerencse, meglátod, Kálmán, hogy ki vagyok. Tudom, hogy
               ha én más lettem volna hozzád, te is más lettél volna hozzám. De van egy uj eszmém,
               nagyszerü uj eszmém és ha az sikerül, akkor majd meglátod...</p>
				<p>Ugy váltak el. Még utolsó szava is az volt Simon Endrének:</p>
				<p>- Olyan tervem van, hogy bámulni fog a világ. Meglátod...</p>
				<p>De Dózsa Kálmán nem fogja meglátni. Csak kigázoljon ebből a hinárból, mely becsületét
               fenyegeti, örökre bucsut mond ennek a fényes szédelgő nagy világnak.</p>
				<p>Délután ujra összeült az igazgatósági ülés, de már Simon Endre és a szakértők nélkül.
               Valamit határozni kell. A dolog sürgős, mert már fenyegető hangokat hallottak,
               egyik-másik lap figyelmeztette a biróságot, lehet, hogy panasz is érkezik a
               törvényszékhez, bünvádi följelentés valami elkeseredett részvényestől.</p>
				<p>De nem lehet semmit határozni, mert a lárma és a czivakodás ujra kezdődik. Egyszerre
               csak elnémul mindenki. Két kocsi áll meg a bank előtt. Három polgári öltözetü ur meg
               egy rendőrtisztviselő szállnak ki s egyenesen bemennek a bankba.</p>
				<p>Ott az egyik ur bemutatja magát, hogy ő a vizsgálóbiró, kérdéseket intéz a jelenlevő
               igazgatósági tagokhoz, a kik reszketve felelnek, aztán lefoglalja az összes
               könyveket s kijelenti, hogy hivatalos zár alá helyezi az egész bankot.</p>
				<p>A szegény remegő mesteremberek azt hiszik, hogy őket is mindjárt elfogják és viszik a
               tömlöczbe. Átkozzák még azt a napot is, mikor bankigazgatók lettek s rimánkodva
               bizonyitgatják ártatlanságukat. Ők nem tudtak semmit sem a törvénytelenül
               kibocsátott uj részvényekről, sem a többi csalásról. Mindent a vezérigazgató
               csinált, meg a könyvelő, a ki elszökött.</p>
				<p>Dózsa Kálmán egy-két mentő szót szól a vezérigazgató védelmére, de a többi
               tulkiabálja:</p>
				<p>- Ne tessék védelmezni. Megcsalt. A becsületes embereknek kell most szenvedni
               érte.</p>
				<p>- Kérem, a ki ártatlan, annak nincs mitől félni, - nyugtatja meg a vizsgálóbiró a
               remegőket.</p>
				<p>De a jámbor polgároknak a lelkiismerete még arra sem lesz egészen nyugodt. Mert hát
               az a pénz, a mit fölvettek, hogy a házacskáik helyébe háromemeletes nagy házakat
               épittessenek? Mit mond majd ahhoz a törvényszék? Meg az elnök ur bonjaihoz?</p>
				<p>Aztán a részvényeikkel, Istenem, mit csináljanak a részvényeikkel? Azokkal most már
               befüthetnek, a banknak most már vége, mindennek vége.</p>
				<p>- Legalább zárják be a vezérigazgatót, tessék elfogatni, mig el nem szökik az is, -
               zaklatják a vizsgálóbirót.</p>
				<p>- Kérem, ne tessék nekem tanácsokat adni, tudom a kötelességemet, - utasitja el őket
               a vizsgálóbiró.</p>
				<p>Aztán, miután mindent lepecsételt, kiséretével kocsiba ült és elhajtatott.</p>
				<p>Már besötétedett, s a lámpák égtek künn az utczán, mikor Dózsa Kálmán a bankból
               hazafelé indult. Olyan nehéz volt a feje s oly zsibbadtak a lábai.</p>
				<p>Tehát ez a vége annak a kapaszkodásnak? Kis vagyonkája elpocsékolva s még neve sem
               marad meg tisztán. Meg fogják hurczolni a lapokban, büntető biróság elé állitják s
               annak a szégyene reá tapad, ha fölmentik is. Otthon a kis városban olvasni fogják s
               édes anyja, szegény édes anyja, hogy fog pirulni miatta!</p>
				<p>Sötét, zord gondolatok közt botorkál tovább s betér egy kevésbbé járt utczára, mintha
               attól félne, hogy az arczáról olvashatják már gyalázatát. Egy ismerős haladt el
               mellette köszönés nélkül s azt hiszi, hogy az már azért nem köszönt. Nem akarja
               elhinni, hogy az véletlen nem vette észre.</p>
				<p>Hát vége már a becsületének teljesen? Keserü szemrehányásokkal halmozza el magát.
               Miért nem menekült ebből az örvényből már előbb? Miért volt oly gyáva, hogy idáig
               hagyta jutni a dolgot? Hiszen ösztönszerüleg idegenkedett ettől a Simon Endrétől
               mindig, már diákgyerek korukban; miért keveredett bele mégis üzelmeibe?</p>
				<p>De csodálatos, hogy most, mikor miatta jutott ilyen bajba és szégyenbe, most valami
               szánalomfélét érez a bukott ember iránt. Talán azért, mert mindenki elhagyta,
               mindenki szidja és vesztét kivánja?</p>
				<p>Szeretné tudni Dózsa Kálmán, hogy mi történt vele? Vajjon letartóztatták-e? Vagy még
               nem is tudja, hogy mi fenyegeti?</p>
				<p>Dózsa Kálmán tusakodik magában: szóljon-e neki? Figyelmeztesse-e? Nem tudja, mit
               tegyen; de mégis arra veszi utját, hol Simon Endre pompás uj háza áll.</p>
				<p>Nagy népcsoport tolong a kapu előtt s a mentők vöröskeresztes kocsiját is látja Dózsa
               Kálmán. Szinte megfagy a vér szivében.</p>
				<p>A kapu be van zárva s rendőr áll előtte.</p>
				<p>- Mi történt? - kérdezi Dózsa Kálmán.</p>
				<p>- Egy ur leugrott a harmadik emeletről az udvarra, - felelik neki.</p>
				<p>Megborzad és nem meri kérdezni, ki volt; de egy vén asszony a szomszédságból, a ki
               látta a véres holttestet, mig a rendőrök nem jöttek s ki nem szoritották a népet az
               udvarból, kérdés nélkül is megmondja:</p>
				<p>- A háziur volt.</p>
				<p>Tántorogva ment tovább Dózsa Kálmán. Maga sem tudta volna megmondani, hogy jutott
               haza. Egész uton mindenütt egy összezuzott holttest lebegett szemei előtt.</p>
				<p>Végre mégis csak haza jutott. A kapuban mintegy föleszmélt kábultságából. Még ma ir
               édes anyjának s mihelyt lehet, elhagyják a fővárost. Most már bizonyára nem fog
               ellenkezni Piroska sem. Szegényül, mindenéből kifosztva, meghurczolt névvel, de
               legalább tiszta, mocsoktalan öntudattal térnek vissza oda, a honnan jöttek.</p>
				<p>Egy perczig megáll a kapu félhomályában. Egy fiatal ur halad el mellette nevetgélve s
               fölfelé indul a lépcsőn. Dózsa Kálmán hallja, hogy az ő nevét emlegetik, meg a
               feleségéét.</p>
				<p>- De hát miből élnek ezek az emberek? - kérdezi az egyik ficsur.</p>
				<p>A másik nevetve felel:</p>
				<p>- Egy szép asszony mindig megél.</p>
				<p>- Igaz, hogy Szováthy...?</p>
				<p>- Pszt! - szakitja félbe a másik, a ki látja, hogy valaki jön utánok.</p>
				<p>De már abban a pillanatban megragadja az a valaki hátulról a kabátgallérjokat s egy
               rántással lefelé lóditja őket.</p>
				<p>- Mit tudtok a feleségemről, nyomorult rágalmazók?</p>
				<p>Azok elképednek. Mind a kettőnek legurul a fejéről a kalap s az egyik el is bukik,
               mig a másik a lépcső karfájába fogódzkodva tartja fenn magát.</p>
				<p>Lovagias elégtételt követelnek.</p>
				<p>- Megkapják, - veti oda Dózsa Kálmán s rohan föl a lépcsőn.</p>
				<p>Egyenesen be a szalonba, hol közmegbotránkozás tárgya, hogy igy ront be téli
               kabátban, sáros csizmával. Neje szörnyen szégyenli ezt a neveletlenséget s durczásan
               elfordul tőle.</p>
				<p>A finom urak, a csinos asszonykák, kik ott a szalonban nevetgéltek, csevegtek, mind
               meghökkennek, mikor ezt a különben nagyon jámbor, csöndes embert igy megvadulva
               látják. Nem is köszön, kezet sem fog senkivel s Szováthyra, a ki nyájasan mosolyogva
               nyujtja feléje kezét, csak egy dühös, szikrázó pillantást vet.</p>
				<p>- De Kálmán, - szólitja meg az apósa, a ki nem szeretné, ha ez a bolond ember most
               összekoczczanna a képviselő urral.</p>
				<p>S kezénél fogva le akarja ültetni maga mellé, hogy majd lecsöndesiti. De Dózsa Kálmán
               kirántja kezét a szorgoskodó após kezéből.</p>
				<p>- Veled akarok beszélni, - mondja a feleségének.</p>
				<p>- Kérem, kérem, - szól Szováthy s föláll a szép asszony mellől, hogy helyet csináljon
               a férjének.</p>
				<p>Az egész társaság látja, hogy itt valami házi jelenet készül s egymásután
               elbucsuznak. A szép háziasszony sirni szeretne mérgében. Borzasztó, hogy Kálmán igy
               kompromittálja őt. Mit fognak mondani?</p>
				<p>Szováthy is eltávozik, de oly tapintatosan, oly finom gavallér módon, hogy még ez a
               neki vadult ember sem köthet bele.</p>
				<p>- Mit csináltál, szerencsétlen? - támadt vejére az após, mikor már magok maradtak.
               Botrányt csináltál, szétrebbentetted az előkelő társaságot, megbántottad a
               pártfogónkat, ezt a derék Szováthyt, a ki bevihetne téged a képviselőházba, engem a
               királyi táblához...</p>
				<p>Az elkeseredett embert, a ki már kezdett csendesedni, ezek a szavak ujra felriasztják
               s mint arczába vágott ostorcsapás jutnak eszébe erre amazok a szavak, melyeket oda
               lent a lépcsőn hallott. Megragadja felesége karját, ugy, hogy az fájdalmában
               felsikolt:</p>
				<p>- Neked is pártfogód?</p>
				<p>- Tébolyodott vagy, - felel az asszony s ki akarja csavarni karját az erősen szoritó
               marokból.</p>
				<p>- Felelj, - liheg a férj.</p>
				<p>De az após is közbe lép. Ugyan mit feleljen az ilyen bolond kérdésre? Hogy mer Kálmán
               az ő leányának a becsületében kételkedni?</p>
				<p>Arra kitör Kálmánból lelkének egész fájdalma. Mindent elmond, a mi történt s kér,
               könyörög, hagyják itt ezt a fővárost, mely veszedelmük lett.</p>
				<p>De a hiu, üresfejü fiatal asszonyka nem képes megérteni, hogy miért távozzanak. S
               atyja is abban a véleményben van, hogy éppen most kell helyt állni, nem szabad
               föláldozni az elfoglalt pozicziót, nem szabad engedni, hogy a gyanu rajtok
               száradjon.</p>
				<p>- Én nem megyek, - jelenti ki makacs elhatározással Piroska.</p>
				<p>Dózsa Kálmán összetett kézzel kéri.</p>
				<p>- Nem megyek, - felel az asszony.</p>
			</div>
			<div type="chapter">
				<head>XXI.</head>
				<p>Csöndesen telnek a napok Homok-Berényben, nincsenek zsurok, nem alapitanak bankokat,
               csak esténkint jönnek össze a kaszinóban preferánczozni a pap, meg a járásbiró, meg
               Kis Pista, az ügyvéd. Az aljárásbirónak meg az adópénztárnoknak nem akad pártnere,
               mert az a Dózsa Kálmán, akárhogy hivogatják, nem jön.</p>
				<p>Szidják is eleget: mit busul az után a haszontalan felesége után? A miatt a
               törvényszéki tárgyalás miatt sincs mit szégyenkeznie. Berényben mindenki tudja, hogy
               becsületes ember s ott fent a tárgyaláson is kiderült. Csak a kárpótlásban
               marasztalták el, de az kitelik a Polgári Bank követeléseiből. Hát mit bujkál az
               emberek elől? Hiszen azoknak a pimaszoknak is meg kell vivni, a kik azt mondták, hogy
               bünvádi kereset alatt álló emberrel nem állanak ki párbajra.</p>
				<p>- No én meg aztán nem álltam volna ki velök, - mondja a pap. - Majd adtam volna én
               nekik nyaklevest, nem lovagiaskodást.</p>
				<p>S mutogatja a hatalmas tenyerét.</p>
				<p>- Nem ért ahhoz, szent atyám, - világositja föl a járásbiró meg az albiró.</p>
				<p>Berényben ők a tekintélyek a lovagiasság terén. Ők mondanak döntő véleményt minden
               előforduló esetben, mely a kaszinóban szóba kerül, ámbár gyakorlatilag még eddig nem
               volt alkalmuk theoretikus ismereteiket érvényesiteni; mert Homok-Berényben a vitás
               kérdéseket az emberek nem karddal, sem pisztolylyal, hanem a tiszteletes ur által
               kijelölt módon szokták elintézni.</p>
				<p>Mindamellett valamennyien büszkék rá, hogy Dózsa Kálmán nem ijed meg a pisztoly
               csövétől; csak azt kárpálják benne, hogy olyan emberkerülő lett. No bizony, érdemes
               is az olyan asszonyért busulni, ki oly könnyen elhagyja az urát!</p>
				<p>Kár volt azért még az özvegy nagy tiszteletü asszonynak is fölfáradni Budapestre s
               hivogatni, hogy:</p>
				<p>- Édes leányom, gyere haza, ne hagyd el a hűséges szerető párodat.</p>
				<p>Az asszonyka csak vállait vonogatja:</p>
				<p>- Ő hagyott el, nem én őt. Hát jőjjön vissza, ha akar, nem bánom.</p>
				<p>De hogy Piroska menjen vissza abba a rongyos sárfészekbe, abba a nádfödeles putriba,
               azt már nem teszi.</p>
				<p>- Ne is kivánd, fiam, - többet nem mond a nagytiszteletü asszony, mikor haza jön.</p>
				<p>Minek mondaná el a többit? Minek mondaná el, a mit látott, a mit hallott, a mit
               tapasztalt? Hogy a szalmaözvegy asszonyka milyen vigan él? Mikor az öreg asszony azt
               mondta neki:</p>
				<p>- De hát miből fogsz élni, édes leányom, mert az urad nem küldhet neked pénzt?</p>
				<p>A fiatal asszonyka csak vállait vonogatta.</p>
				<p>És él tovább. Csinos lakása van, kocsikázik is, szinházba is jár s szombat este vidám
               társaság gyül össze nála mindig. Igaz, hogy csak urak, de az nem baj, ugy még jobban
               lehet mulatni.</p>
				<p>Berényben azt hiszik, hogy Flóris bácsitól, az öreg kuriai birótól csikarja ki a
               pénzt s szidják az öreget, miért hagyja, hogy zsebeljék; de Budapesten senkit sem
               szidnak, senkit sem gyanusitanak, csak gratulálnak Szováthy Gyulának a bizalmas jó
               barátai.</p>
			</div>
		</body>
	</text>
</TEI>